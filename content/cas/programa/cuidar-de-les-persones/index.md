El nostre objectiu és que totes les persones puguen assolir una vida digna, garantida per uns serveis bàsics, públics i de qualitat que arriben i atenguen a totes les persones, sobretot la sanitat, entesa no sols com la cura de la malaltia sinó com el foment de la salut; l'educació especialitzada i vinculada a les capacitats personals i no a l'economia, i l'habitatge com a dret fonamental i no com un bé especulatiu. 

Volem una administració pública que pose al centre les persones, com ja ho estem fent en el País Valencià. Proposem que l'ocupació siga tractada com una eina per a viure i per a contribuir socialment, però que en absència d'aquesta, ningú no es quede fora del sistema, perquè continuem apostant per uns serveis socials universals, que atenguen les necessitats específiques de cada persona al llarg del cicle vital, a més de les diversitats funcionals o les prestacions per dependència.

Volem una Llei d’habitatge valenta que regule els preus i el dret a la vivenda castigant l’especulació i l’acumulació urbanística i, fomentant nous models no especulatius com les cooperatives de cessió en ús, la regulació dels preus i incentius per combatre els habitatges buits i la despoblació.

Cal construir col·lectivament d’un nou model de relacions laborals de qualitat i superar les situacions de precarietat que tanta injustícia social comporten. Hem de derogar les reformes laborals que laminen els drets de les persones treballadors i promouen la precarietat. El mercat de treball ha d’estar adaptat a les necessitats reals de les persones i al seu benestar. 

És necessari el blindatge constitucional de les pensions per evitar cap intent de privatització.
