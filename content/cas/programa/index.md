Sis mesos després de les eleccions generals del 28 d’abril anem a unes eleccions que mai s’haurien d’haver produït. El 10N tornarem a votar perquè les persones que havien d’acordar un govern progressista ens han tornat a abocar a les urnes. Han estat moltes setmanes on els egos d’alguns responsables polítics i les seues sigles han passat per damunt de l’interés general de les persones. 

Sis mesos de desacords després, les urgències són les mateixes o encara pitjors. Hi ha molta gent que ha pagat un preu molt alt per no tindre un govern que impulse mesures necessàries: les dones perquè no s’ataca de front la violència masclista, la joventut perquè no es limiten els preus abusius del lloguer, la gent treballadora perquè sense la derogació de la reforma laboral es perpetua la precarietat i les situacions d’explotació, les persones majors, perquè no es blinden les pensions, o el conjunt de la societat perquè no es lluita contra l’emergència climàtica. Aquests i altres col·lectius paguen un preu molt alt per no tindre un govern valent. En canvi, els poderosos, aquells que tenen la vida solucionada i ningú ataca els seus drets, no necessiten un govern d’esquerres.  

Compromís no es podia quedar de braços creuats davant d’esta situació. Davant de la manca d’entesa i de la incapacitat per arribar a acords, nosaltres apostem per justament el contrari: acordar per a fer política útil. Per això hem conformat la coalició Més Compromís, amb els companys de Más País, amb els qui compartim una visió diversa i plurinacional de l’estat espanyol i, sobretot, que hem de ser part de la solució, i no del problema. 

Més Compromís ens presentem a estes eleccions per a impulsar un govern progressista al servei de les persones i sumar per una majoria d’esquerres que tire endavant polítiques valentes no permeta que la dreta retrògrada i centralista forme o condicione un govern. Volem obligar a les diferents forces progressistes a acordar, a fer política útil, i deixar-se d’egos, de vetos i de gesticulacions estèrils. I, per suposat, ens presentem per a defensar els nostres interessos col·lectius com a valencianes i valencians, començant per un nou sistema de finançament just que ens permeta enfortir els nostres serveis públics, la nostra educació, sanitat o polítiques socials.

Les propostes del nostre programa electoral estan avalades per un fet demostrable: allà on Compromís decideix es fa política útil. Els últims quatre anys de govern a la Generalitat i a molts ajuntaments, començant per la ciutat de València, han servit per impulsar mesures transformadores que volem que es traslladen també a l’escenari estatal, sumant forces amb Más País.

El programa està estructurat en tres grans eixos, que giren al voltant de l’emergència climàtica i la nova economia verda, de l’impuls dels serveis públics com a garant de la protecció de les persones, i de la promoció dels drets socials, tant individuals com col·lectius, com a font d’equitat, democràcia i justícia social.

A més, un eix transversal i absolutament necessari, com és l’exigència d’un finançament autonòmic just per als valencians i valencianes que no ens condemne a ser ciutadans de segona categoria.
