### Agricultura i Agroalimentació

Cal posar en valor i al mateix nivell, als sectors en els quals es basa l’economia primària del país, això és, l’agricultura, la ramaderia, la pesca i el desenvolupament rural. Els quatre sectors constitueixen una part fonamental de la nostra economia, paisatge i manera d’entendre el món, però a més, l’aplicació de polítiques encaminades a la seua sostenibilitat són fonamentals per a garantir per una banda un territori amb futur, i per l’altra la possibilitat d’oferir oportunitats laborals a curt termini a la nostra població. 

Açò és especialment vàlid per a la població més jove, on les taxes d’atur arriben quasi al 40% i es fa més necessari el relleu generacional, la professionalització del sector agroalimentari i també potenciar nínxols del sector rendibles que fomenten la incorporació. Les problemàtiques a què s’enfronten els quatre sectors són molt semblants: tots quatre pateixen d’una nul·la ordenació dels recursos, com ara la dramàtica desaparició del 41% del sòl agrícola o la pressió sobre els recursos pesquers; també pateixen d’una quasi inexistent planificació a l’hora de fer un ús racional que permeta la sostenibilitat, la rendibilitat i la pervivència en el temps d’estes activitats vitals en qualsevol societat. 

Cal tindre una visió ampla que comprenga la totalitat del sector primari,  que aborde aquesta problemàtica a la qual s’enfronta i oferisca alternatives per a la seua recuperació i desenvolupament. A més, cal garantir una part de la cadena de valor per a productors i productores. Necessitem una indústria agroalimentària forta, però que prioritze l’ús de producció primària local. Per altra banda cal afavorir els canals curts de comercialització. 

Per tot això proposem:

1. Enfortiment de l’agricultura en base a la dignificació de la professió agrària retornant-li i reconeixent el paper que juga com a garant de la qualitat ambiental i de salvaguarda del paisatge i, per tant, de bona part del territori.
2. Un Ministeri d’Agricultura, Medi Ambient i Desenvolupament Rural potent, que recupere els nivells d’inversió pressupostària perduts en els darrers anys per tal de dur a terme polítiques efectives de revitalització i defensa dels recursos agraris, ramaders, forestals i pesquers.
3. Participació dels actors reals (els productors, llauradors, pastors i ramaders i pescadors) en el Consell Agrari, Ramader i Pesquer estatal, integrat pels representants autonòmics dels consells locals, les organitzacions agràries, ramaderes, Confraries de pescadors, Universitats i membres de l’Administració. D’aquesta manera s’abordaran les problemàtiques dels diferents sectors, la recerca d’alternatives a situacions de sobreexplotació o la manca de rendibilitat de les seues produccions. També col·laborarà en la confecció de les polítiques del Ministeri i en l’elaboració dels pressupostos.
4. Dotació dels fons necessaris a l'IVIA (centre estatal de referencia) i a les comunitats autònomes on s'haja detectat el bacteri de la Xil·lella per a continuar amb les mesures corresponents que detinguen l'avanç de la patologia, i d'altres que es puguen presentar com ara el HLB. Al mateix temps, garantir la compensació econòmica a les persones productores que es puguen veure afectades pels consegüents plans de reestructuració agraris.
5. La sostenibilitat de les activitats va lligada a la sostenibilitat mediambiental. Per tant serà prioritària la creació d’un Observatori que analitze els recursos del nostre territori, que garantisca i combine la viabilitat de les activitats amb el respecte al medi ambient i assegure la preservació dels recursos per a les generacions futures i també per al gaudi de totes i tots.
6. Eradicar els organismes genèticament modificats per a la producció d’aliments en l’agricultura, ramaderia i aqüicultura, seguint el principi de precaució què regeix en els estats membres de la Unió Europea. S’establirà un període de transició per als pinsos que provinguen d’OGM, instant a la indicació d’aquesta circumstància en els productes de la ramaderia fins arribar a la seua extinció.
7. Foment de la dieta mediterrània i dels avantatges d'una dieta menys dependent dels aliments d'origen animal, com la vegetariana, tot seguint les recomanacions de la UNEP (Programa de Nacions Unides sobre Medi Ambient).
8. Desenvolupament d’un Pla per impulsar la conversió de l’agricultura de secà i la ramaderia extensiva cap a la producció ecològica, que haurà de contemplar mesures econòmiques i fiscals, mesures de R+D+i i de formació continuada i instruments de finançament, incloent-hi fons europeus. Aquests sectors agraris són els grans oblidats de les polítiques públiques i mereixen una atenció per la importància cabdal que tenen en el manteniment de població en el medi rural, la prevenció d’incendis, de l’erosió i del canvi climàtic.
9. Mesures per millorar la sostenibilitat dels diversos tipus de regadius en coherència amb la Directiva Marc de l’Aigua i les estratègies d’adaptació al canvi climàtic, tenint en consideració l’estat de les masses d’aigua, del sòl i de la biodiversitat, i l’ordenació del territori.
10. Bancs de terres al llarg del territori de l’estat amb col·laboració de les CC.AA., mancomunitats, municipis, cooperatives, etc., per tal d’oferir terres i recursos a persones desocupades i professionals agraris que vulguen ampliar i racionalitzar les seues finques. S’establiran mecanismes d’incentivació fiscal i garanties de seguretat jurídica per als propietaris de les terres. Eliminarem la disposició transitòria 9 de la llei d’IRPF per la qual es fomenta l’abandonament de terres en les àrees periurbanes i crearem un consell amb representació dels diferents departaments autonòmics i conselleries per a tindre un òrgan col·legiat que intervinga en les negociacions del Ministeri amb les institucions europees.
11. Defensa perquè l’agroalimentació quede fora dels acords comercials extracomunitaris per protegir la seguretat fitosanitària i alimentària de les nostres produccions, la sobirania alimentària i el futur del món agrari i el seu desenvolupament rural, així com tots els serveis ecosistèmics que aporta al conjunt de la UE.
12. Harmonització de les normatives autonòmiques de venda directa i canals curts de comercialització, adaptada als xicotets i mitjans productors/es, que garantisca la possibilitat de poder vendre el seu producte, així com la seua transformació en altres derivats, directament a les persones consumidores. D’eixa manera el pescador/a, llaurador/a o ramader/a es pot convertir a més a més, en el responsable i beneficiari de l’elaboració del producte final. A través de l’AESAN es revisaran o crearan les normatives tècnic-sanitàries de les produccions agroalimentàries artesanals, en coherència amb el foment de la venta directa de les produccions dels agricultors i agricultores als consumidors i consumidores. 
13. Creació d’infraestructures públiques comunitàries d’àmbit comarcal o supracomarcal, amb tots els serveis i garanties sanitàries que puguen permetre la transformació dels diferents productes per a la seua distribució i venda: escorxadors públics certificats per a produir carn de qualitat; escorxadors mòbils per a donar servei a les zones aïllades que s’hagen quedat sense aquest servei públic; obradors blancs per als productes vegetals; transformació i envasat dels productes de la mar i de la producció piscícola continental, etc. 
14. Realització de polítiques de distribució dels marges comercials posant en marxa la reglamentació de la Llei de millora del funcionament de la Cadena Alimentària. Es realitzar campanyes de promoció de les produccions ramaderes extensives així com també de la pesca artesanal. Permís del pastoreig controlat en els “parcs nacionals” per tal de valoritzar les produccions que s’obtinguen en aquests espais singulars.
15. Condicionar les línies ferroviàries, especialment les de l’arc mediterrani, per tal de redirigir el transport de les produccions agràries i ramaderes destinades al mercat europeu de la carretera al ferrocarril, fent-lo més sostenible i eficient.
16. Revisar les lleis actuals de cooperativisme per a recolzar estes entitats independentment de la seua grandària. Treballar per la seua especialització com a estratègia per tal d’aconseguir la seua viabilitat econòmica.
17. Donar la promoció a la concentració de la gestió de les explotacions agràries sense concentrar la propietat. Més explícitament, recolzar les xarxes de col·laboracions entre llauradors o ramaders, així com les cooperatives i empreses d’economia social viables productivament.
18. Desenvolupar ’activitat industrial de transformació dels productes agraris, ramaders i pesquers, i recuperarem el paper de l’INIA com a centre de recerca participativa i desenvolupament de noves varietats i processos, a més de l’estudi i protecció de les varietats i races autòctones. Suport a la investigació participativa i la innovació amb participació propositiva i activa del sector. Aposta clara per la transferència de tecnologia i la divulgació de les noves tecnologies i avanços interessants per al sector, així com la promoció de l’ús de les TICs aplicades a una agricultura més sostenible.
19. Recuperació de les arts de pesca selectives i investigar, amb la col·laboració de les Universitats, millores de selectivitat amb l’objectiu de revertir l’estat de sobreexplotació que pateixen actualment els recursos. Així es recuperaran els stocks de manera progressiva i s’assolirà la rendibilitat del sector.
20. Adaptar les polítiques del Ministeri al Conveni sobre la Diversitat Biològica de les Nacions Unides. Almenys un 10% de les regions marines del planeta disposen d’alguna figura de protecció i són convenientment gestionades.

#### Professionalització 
L’assessorament, el suport i la formació professional són factors imprescindibles en el procés de capacitació de professionalització del sector agrari. És per això que l’administració pública ha de garantir les condicions necessàries als productors i les productores i la capacitat per assolir tots els cicles: des de la producció a l’arribada a la població consumidora, afavorint la creació d’una nova generació de productors i productores que prioritzen l’obtenció d’aliments sans i saborosos per davant de models que prioritzen únicament la productivitat a qualsevol preu. Proposem:
1. L’actualització del concepte de la figura del professional agrari i inclusió del mateix com a figura central en la recepció de les polítiques agràries i perceptors de les ajudes que se’n deriven de la PAC. Per això, és necessari centrar els esforços en els titulars d’explotacions que perceben la major part dels ingressos de l’activitat agrària. Es rebaixarà el mínim per a que més productors puguen rebre les ajudes i s’establirà un màxim de 100.000€ d’ajudes directes.
2. Ens oposem a que l’Estat espanyol signe els tractats comercial com ara MERCOSUR, o cap altre acord comercial internacional que faça perillar els nostres estàndards de qualitat, sobirania i seguretat alimentària, a banda dels interessos dels xicotets i mitjans productors en favor de les grans corporacions agroindustrials.
3. Continuarem reclamant al Ministeri competent en matèria d’agricultura una presència contundent a Brussel·les en la defensa dels interessos valencians, per tal de traslladar les necessitats del nostre camp en les negociacions de la PAC, els tractats comercials i per aconseguir unes mateixes condicions competitives als mercats.
4. Reclamarem al govern de l’Estat que recupere les taxes d’inversió pressupostària per tal de realitzar polítiques efectives de manteniment i defensa dels recursos agraris, ramaders, forestals i pesquers
5. Recuperarem la tarifa elèctrica per al regadiu, incorporant criteris d’eficiència ambiental, fonamentalment de reducció de l’empremta de carboni amb l’ús d’energies renovables i TICs. Es reformarà l’actual llei de tarifes elèctriques per tal que a les indústries agroalimentàries que funcionen només els mesos de campanya puguen variar les condicions de contractació i no haver de contractar un terme de potència únic per als 12 mesos de l’any.En aquest cas també ajudarem a que l’agroindústria faça la conversió a l’ús d’energies renovables i eficiència energètica i a l’aprofitament de la pròpia biomassa per diferents processos energètics i de reutilització.
6. Reformarem les titulacions de formació professional agrària/ramadera/pesquera que s’imparteixen en els instituts de secundària i escoles de capacitació. Crearem centres de referència per als diferents sub-sectors que estiguen directament relacionats amb la realitat productiva de l’entorn. Rebaixarem la quota d’afiliació a la Seguretat Social en el Règim Agrari per a joves, dones i desocupats d’altres sectors que s’incorporen a l’activitat agrària. Apostem pel relleu generacional i la professionalització d’un sector clau per a l’economia valenciana. 
7. Reforçarem la dotació econòmica i de personal per a la inspecció de treball perquè es prenguen les mesures necessàries per a evitar els casos de semi esclavitud a què són sotmeses les persones treballadores del camp valencià i d'altres llocs de l'Estat, amb especialment atenció a les dones.
8. Recuperarem l’extensió agrària i inversió en innovació i formació per al desenvolupament rural, amb l’objectiu de reduir els costos de producció dels llauradors i ramaders.
9. Facilitarem el trànsit per les vies pecuàries per als ramaders que realitzen transhumància entre diferents comunitats autònomes. També farem que el Ministeri negocie una reducció en el coeficient que s’apliquen a les pastures per al càlcul de les subvencions europees.
