### Desenvolupament rural

La transició ecològica de la societat ha d'incloure al Món Rural. En un context de canvi climàtic els entorns rurals són molt més resilients que les ciutats i seran claus per al futur, tant el del propi entorn rural com en el de les ciutats. Per això, cal començar a pensar en la nova ruralitat, la seua relació amb l'entorn natural i les relacions de simbiosis i sinergies que es poden establir amb les ciutats.

Apostar per serveis públics en el Món Rural adaptats a la seua idiosincràsia és essencial per a revertir l'abandó i la despoblació. Els habitants de l'entorn rural paguen els seus impostos i tenen el mateix dret que la resta de la ciutadania a rebre aquests serveis públics bàsics (Sanitat, educació,serveis socials, mobilitat i connectivitat) per tot això proposem les següents mesures:

1. Foment de programes per a potenciar les relacions Ciutats/Món Rural i aprofitar les sinergies entre tots dos. Potenciar el Món Rural per a garantir la millora de la qualitat de vida de les ciutats en un context de canvi climàtic i amb previsibles escenaris d'escassetat de recursos i energia. Desenvolupar la legislació que harmonitze les relacions del Món Rural amb el medi natural del qual són garants i principals valedors de la seua conservació, compatibilitzant les activitats que es desenvolupen en aquests entorns d'una forma realment sostenible. 
2. Pla de promoció de les activitats rurals que generen oportunitats reals de desenvolupament econòmic i que permeten viure dignament de les activitats que es poden desenvolupar en l'entorn rural, especialment amb el foment de les dones rurals.
3. Foment de l'economia social,de les relacions econòmiques amb la ciutat, de l'aprofitament sostenible de les activitats tradicionals de l'entorn rural i la promoció dels canals que permeten que es desenvolupen aquestes activitats. 
4. Impuls d’una Llei de serveis socials en el món rural (sanitat, educació, serveis socials, mobilitat i connectivitat). És necessari trencar amb el cercle viciós de la despoblació invertint en serveis públics que atrauran població que busca en l'entorn rural una forma de vida millor.
5. Establiment d'exempcions fiscals per a les persones professionals que decidisquen establir la seua seu laboral a pobles d'interior i en risc de despoblament. Implantació de fibra òptica als pobles menuts per a afavorir el treball de noves professions a les zones rurals.
