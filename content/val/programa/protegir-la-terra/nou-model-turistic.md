### Nou model turístic 
Apostem per una estratègia turística per als propers deu anys que, partint dels principis de sostenibilitat, rendibilitat i cooperació, permeta un nou model turístic. Un model de turisme basat en la sostenibilitat, capaç de reduir l’estacionalitat actual lligada, principalment, al turisme de sol i platja i que avaluen els riscos del canvi climàtic.

La congestió del trànsit, el transport o les demandes que excedeixen la capacitat dels sistemes d'aigua potable, clavegueram o l’eliminació de residus són alguns del efectes  negatius derivats del l’actual model de turisme. La vida silvestre pot veure's afectada pels grans fluxos de persones durant moments crítics de migració, alimentació, reproducció o cria.

El turisme sostenible ha de buscar un equilibri entre la població local i els visitants i aconseguir un fluxe més regular de turistes al llarg de l’any. A més, ha de tindre en compte les variables socials, econòmiques i mediambientals. Això es pot aconseguir promovent activitats econòmiques alternatives i sostenibles al llarg de l'any. Per dur-ho a terme és necessari el suport de polítiques públiques i la planificació d’una política turística formulada amb la participació i coordinació dels actors públics, empreses, treballadors/es, població local i persones usuàries dels serveis turístics, i mitjançant la potenciació de sis modalitats turístiques: 

- Turisme de sol i platja
- Turisme en espais rurals
- Turisme de negocis i congressos
- Turisme esportiu
- Turisme de salut
- Turisme cultural i patrimonial

#### Propostes de millora per la qualitat turística 

1. Pla Estatal de desestacionalització turística. 
2. Promoció del turisme rural i d’interior per a lluitar contra la despoblació, com a generador de riquesa en les àrees més deprimides i com a palanca d’estabilització de l’economia dels municipis d’interior. 
3. Augment de la qualitat de les àrees turístiques del litoral:
    - Segell de qualitat que diferencie les platges verdes de platges blaves.
    - Moratòria en la construcció i ampliació de ports, fins que no s’estudie l’impacte sobre la dinàmica litoral de noves esculleres. Dotació de serveis amb la substitució d’esculleres per embarcadors elevats.
    - Construcció de passeigs litorals en materials alternatius al ciment i reversibles.
    - Modificació de la llei de costes per a assegurar la sostenibilitat del nostre litoral protegint les zones que encara no han sigut urbanitzades.
    - Promoció del disseny i aplicació d’una estratègia d'adaptació al canvi climàtic en la costa.

4. Regulació com a servei principal de l’activitat econòmica del sector hostaler, tant el servei de cuina com de neteja, per evitar així l’externalització i precarització de les treballadores i treballadors del sector turístic.
5. Dotació d’ajudes públiques a la consecució d’objectius i certificacions de qualitat ambiental a empreses i crèdit per a joves emprenedors en turisme.
6. Aplicació de les degudes sancions a les construccions il·legals.
7. Promoció de la Creació d’un Fons de Turisme Sostenible que contribuïsca a fer del turisme un sector econòmic capaç de revertir en la millora de la qualitat de vida de la ciutadania: millorar les infraestructures, els valors territorials i paisatgístics i corregir els impactes mediambientals, socials i culturals.
8. Alineació i adaptació de la política turística a l’Agenda 2030 per al Desenvolupament Sostenible 
9. Potenciar la presència permanent en mercats emissors: Londres, Brussel·les, Berlín, Nova York, Beijing, Tòquio, etc.
10. Redisseny de les webs de promoció turística per mercats emissors geogràfics.
11. Recolzament a la cooperació internacional en formació i tecnologia turística.
12. Reorganització i racionalització dels recursos per a la formació turística: CDT, IES, Universitats, altres centres públics i privats.
13. Aposta per la formació virtual i a distància.
14. Modernització dels programes formatius reglats.
15. Promoció d’incentius fiscals a la modernització empresarial i d’atractius públics turístics.
16. Potenciació de l’estudi de mercats turístics tecnològics.
17. Promoció de la renovació de les plantes hoteleres envellides i de totes les tipologies d’allotjament turístic assegurant la seua rehabilitació basada en l’eficiència energètica.
