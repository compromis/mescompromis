---
title: 'Territori'
---

### Territori

El model territorial que necessitem és un model de protecció del territori i de les persones. Ens cal un urbanisme mediterrani, sostenible, que recupere i reforce les poblacions compactes, ben equipades i dotades, amb serveis i comerços de proximitat i plena accessibilitat, en lloc de potenciar un urbanisme dispers, de baixa densitat, amb separació d'activitats i urbanitzacions tancades, malbaratador de sòl i de recursos, i generador de trànsit i de greus problemes econòmics i ambientals.

Al mateix temps, cal enfrontar-se amb mesures concretes i eficients al greu problema de despoblament que pateixen moltes comarques valencianes d’interior, que hipoteca el futur de bona part del nostre territori i de la seua gent.

#### Mobilitat sostenible
Fins ara, hem funcionat amb plans d’urbanisme jerarquitzats, imposats des de dalt i que han demostrat la seua incapacitat per a resoldre els problemes i necessitats de la ciutadania. La mobilitat i el transport sostenible han de ser definits, per criteris energètics, mediambientals i pel fet que la mobilitat vertebra el desenvolupament de les ciutats i les interrelacions entre els ciutadans. La totalitat de la mobilitat ha d’estar regida per plans de Mobilitat i Transport Sostenible.

És urgent abordar un nou enfocament institucional de les inversions en infraestructures de mobilitat i transport. Aquest nou enfocament hauria de començar amb un canvi en la prioritat de les inversions del transport urbà i interurbà. Al marge d’actuacions puntuals relacionades amb l’increment de la seguretat, com ara les variants urbanes, ha de cessar la construcció de noves carreteres d’alta capacitat. Els fons públics s’han de dedicar preferentment a la mobilitat sostenible, aixó passa per la millora dels serveis de rodalies, dels ferrocarrils regionals, autonòmics, carrils bici, carrils Bus i VAO d’accés a les ciutats, així com a la infraestructura que permeta la ràpida electrificació del transport. 

La consecució de l’objectiu d’emissions zero exigeix en primera instància fomentar les relacions de proximitat, i per a la gestió d’esta logística bàsica, de forma ineludible tendir a que tot el transport es realitze mitjançant vehicles elèctrics o d’emissions zero (elèctrics, hidrogen o alimentats amb biocombustibles). És a dir, sense vehicles que consumisquen combustibles fòssils.

#### Ferrocarril
- Maximització i foment de l’ús del ferrocarril. L’ús del ferrocarril per al transport de mercaderies i de persones ha de constituir una prioritat vertebradora del territori i les seues activitats econòmiques mitjançant:
- Defensa del caràcter de servei públic i no de negoci del transport ferroviari, paralitzant les intencions de dividir i debilitar l’empresa pública, per tal de privatitzar els itineraris més rendibles. Al mateix temps, revertir la subdivisió en àrees de negoci de RENFE, pas previ a privatització de serveis, i recuperar la unitat de gestió amb la empresa segregada per a la gestió d’infraestructures, ADIF.
- Moratòria de la construcció de noves línies ferroviàries d’Alta Velocitat (AVE), per tal de no incrementar el malbaratament de inversions mai recuperables, en línia amb les recomanacions del Tribunal de Comptes. Pla de concentració de inversions en la modernització i millora de la xarxa ferroviària d’ús general, actualment abandonada.
- Modernització i ampliació de capacitat de les línies i corredors que obeeixen a les necessitats reals de transport, i l’establiment d’una xarxa que permeta els desplaçaments transversals, sense necessitat de passar per Madrid. En el cas valencià, el Corredor Mediterrani, i el Corredor Sagunt-Saragossa-Bilbao resulten d’una importància estratègica central, i els defensarem com a màxima prioritat.
- La completa electrificació de la xarxa de ferrocarrils de passatgers i mercaderies.
- L’enfortiment i foment de xarxes de ferrocarril de curta distància entre nuclis de població propers o dins de les ciutats en les que el transport públic elèctric és una prioritat de primer grau: xarxes de tren de curta distància, rodalies, metro, tramvia i autobusos elèctrics.
- Increment de  la utilització del ferrocarril pels viatgers, aplicant polítiques tarifàries atractives, millora dels horaris i extensió de serveis. Cal actuar també en facilitar la intermodalitat: la connexió entre les xarxes de transport, la conversió de les estacions de ferrocarril en nodes o intercanviadors modals, i la millora de l’accessibilitat a les estacions en transport públic, a peu o amb bicicleta.
- La creació de infraestructures logístiques intermodals per la transferència de càrregues del camió al ferrocarril, i suport a les propostes de polítiques tarifàries i fiscals europees que fomenten eixa transferència.
- Pla de traspàs de les línies de ferrocarril d’interès regional a les Comunitats autònomes disposades a gestionar-les, per afavorir la vertebració del territori i el manteniment de l’accessibilitat a comarques rurals. Esta transferència ha d’anar acompanyada de fortes inversions en la reparació i modernització de les línies, la compra de trens moderns de tipus regional, i la provisió de transferències pressupostàries anuals per al seu funcionament i manteniment. Aquesta transferència de la gestió no implica la divisió de la actual empresa estatal de gestió dels ferrocarrils, RENFE, que pot continuar com a operadora única del servei, per compte de l’ens que en seria titular: els Governs autonòmics, i en el nostre cas la Generalitat.
- És necessari superar l’actual situació d’estancament en relació amb el ferrocarril Gandia-Dénia-Alacant, i aconseguir el tancament del corredor ferroviari costaner. Igualment cal modernitzar d’acord amb els projectes ja existents el ferrocarril Xàtiva-Alcoi, així com la modernització de la comunicació d’Alacant i Múrcia amb València, amb reducció significativa dels temps de viatge. Està pendent igualment un tren regional modern i ràpid entre Oriola i Vinaròs. A les comarques del Sud cal crear uns serveis de Rodalies centrats en Alacant, amb línies cap a Villena i la Vega Baixa, Torrevella i Oriola, i connectar l’Aeroport de L’Altet. Cal recuperar les estacions tancades, desdoblar trams amb via única i assegurar un servei eficient.
- Pla que augmente la capacitat i eficiència dels Serveis públics de transport, que es traduïsca en una major freqüència de pas i una reducció dels preus en curta i mitja distància.

#### Carretera
- Paralització dels plans faraònics de carreteres encara vigents (PITVI 2012-2024), anul·lar els projectes aprovats, o en tràmit, de nou viari de gran capacitat, enorme cost, i greu impacte ambiental, com és ara al País Valencià la duplicació de la circumval·lació de València, o l’accés Nord al Port de València i una infinitat de carreteres previstes per l’Horta, La Ribera i el Vinalopó.
- Gratuïtat total de l’AP-7 i adeqüació urgent dels accessos a les diferents comarques.
- Foment de la electrificació del parc de vehicles. Tot i tenir en compte que no és possible una substitució al 100% de la totalitat de la mobilitat motoritzada privada actual, als plans de mobilitat, a banda de reduir la mobilitat motoritzada privada, en favor del transport públic i el no motoritzat, s’ha de potenciar la renovació de la flota actual amb vehicles amb elèctrics i híbrids endollables.
- La paralització immediata de les obres de la V-21, fins que es dissenye un Pla Director Integral del LITORAL de la ciutat de València i l’àrea metropolitana, sota els criteris de sostenibilitat i futur, que incloga un disseny de consens l’eixida nord de la ciutat.

#### Transport marítim
- La modificació de la Llei de Ports per tal d’incorporar la normativa mediambiental i de participació en la presa de decisions, en especial crear la figura dels Ports-Ciutat sota els principis de l’AIPV 2030. Conseqüentment, cal la paralització immediata de l’adjudicació de la nova proposta d’ampliació del port, per a la revisió estratègica de l’impacte ambiental, així com l'adjudicació de les parcel·les de la ZAL, sotmeses a un nou procés judicial.  
- En matèria de transport marítim cal reforçar el cabotatge, les anomenades autopistes del mar com a solució per descarregar el transport terrestre en els itineraris amb Àfrica i transeuropeus.
- Apostem per l’electrificació amb energies renovables dels ports de mar perquè els vaixells no necessiten mantenir els motors en marxa durant l’atracament.
- Pla d’electrificació del transport marítim que ens permeta avançar en sectors com la pesca, l’esbarjo i el transport marítim en general, amb la introducció de la motorització elèctrica i híbrida i l’adaptació dels ports a les noves motoritzacions.

#### Reconversió de la mobilitat a elèctrica
La Mobilitat Elèctrica ha entrat en una mena de “cercle virtuós” que està canviant a un ritme vertiginós cap a un ús del vehicle elèctric compartit, connectat i autònom, amb zero emissions i l’impuls afegit de les renovables. 

Aquest gran salt està transformant l’ocupació en el sector a nivell mundial amb pèrdues en la industria tradicional de l’automoció de combustió que pot ser compensada si som part activa del canvi de model. 
- Promoure la transformació tecnològica i industrial del potent sector de l’automoció com a vector de desenvolupament econòmic de futur, assegurant que la reconversió industrial s’acompanye dels programes d’ajuda i finançament necessaris i la garantia d’un mercat interior real de destinació dels vehicles fabricats.
- Elaborar, d’acord amb el sector i els agents socials (patronal, sindicats, universitats),un Pla de Formació i Capacitació per a noves ocupacions.
- Revisar a l’alça, amb nous i més ambiciosos objectius, els plans d’impuls del vehicle elèctric i desplegament d’una potent Infraestructura de recàrrega incloent l’autoconsum amb fotovoltaica.
- Incentivar especialment la compra de vehicle elèctric en el sector transport de mercaderies, transport públic, les flotes d’empresa i per a ús compartit. 
- Establir un Pla de desenvolupament de instal·lacions de càrrega/recàrrega, establint requisits de compatibilitat entre sistemes i marques.
- Cal definir els sistemes de recàrrega, tenint en compte el seu desenvolupament tecnològic i orientar-los cap a l’aprofitament de les energies renovables 
- Els municipis han d’acompassar les normes perquè els sistemes d’abastament de combustible deixen pas a sistemes de recàrrega de bateries.
- Fer de la innovació i la recerca energètica un eix clau del desenvolupament industrial a través d’acords i programes amb les universitats i la industria.

#### Canvi de model
- Vincular les inversions de l’Estat en municipis i autonomies a la sostenibilitat, potenciant la bona gestió de la mobilitat i la creació de noves infraestructures al servei de la Mobilitat sostenible
- Pla de Mobilitat Sostenible de l’Empresa Pública i les institucions en el qual s’incentive a les persones treballadores públiques i càrrecs electes a utilitzar mitjans de transport sostenibles al marge de l’automòbil.
- Formació ciutadana en qüestions de mobilitat sostenible, posant l’accent en l’educació en l’edat escolar.

#### Finançament i fiscalitat de la mobilitat sostenible
- Increment substancial de les transferències de l’Estat a les Comunitats autònomes, Àrees Metropolitanes i ciutats, destinades a noves infraestructures de transport sostenible (tramvies, bicicleta, logística urbana), així com per al funcionament de sistemes de transport urbà.
- Impulsar una llei de finançament del transport públic urbà col·lectiu que garantisca un finançament per integrar la planificació financera dels diversos tipus de transport, que millore la qualitat del mateix i facilite la coordinació en aspectes com l’accessibilitat i la intermodalitat del servei col·lectiu urbà de transport.
- Promoure una fiscalitat favorable a l’ús de l’eco-mobilitat. És necessari establir uns objectius exigents pel que fa a emissions i gravar tant l'impost de matriculació i circulació com l'IVA en aquells vehicles que estiguen per sobre dels objectius establerts, beneficiant els que se situen per baix i molt especialment als de zero emissions.
- Revisar les exempcions en l’Impost d’Activitats Econòmiques de què gaudeixen les empreses.
- Eliminar l’exempció de l’IVA i Impost de Matriculació de iots i avionetes d’esbarjo.
- Cal eliminar les subvencions a la compra d’automòbils (plans Renove, etc), i progressivament substituir-les per els incentius a la compra de vehicles elèctrics i d’una fiscalitat favorable, acompanyats de mesures per limitar l’accés als centres urbans que han d’estar cada vegada més lliures de trànsit i de les emissions de contaminants.
- Promoció dels Plans de Mobilitat d’Empresa, per a la reducció de viatges en automòbil, facilitant mecanismes de desgravació per les ajudes de les empreses a la mobilitat sostenible de la seua plantilla laboral

#### Urbanisme
El patró de creixement dels últims 20 anys s'ha basat en una pràctica ecològica i econòmicament insostenible. Les conseqüències d'aquesta política irresponsable, que va apostar el model de casino que va derivar en la bombolla immobiliària, i que encara afecten el cos social del nostre país. Per això és fonamental establir bases sòlides que impedeixen cometre els mateixos errors. 

Les ciutats són elements estratègics de la transició sostenible perquè concentren població i consum de recursos, però també capacitat d'innovació i iniciativa política. Per això, i d'acord amb l'objectiu nº11 dels ODS, són necessàries mesures estratègiques darrere de la sostenibilitat urbana.

- Cal revisar la legislació vigent per restringir les expropiacions forçoses només a casos de necessitat social justificada, i no per emparar especulacions urbanístiques.
- Restringir els projectes urbanístics que incorporen models d’ocupació dispersa del territori, els quals no han de ser aprovats més que quan no hi haja altres possibilitats de creixement connectat i compacte dels nuclis urbans tradicionals.Classificar de manera sistemàtica com a SNU (Sòl No Urbanitzable) aquelles tipologies de sòl d’alt valor ecològic o paisatgístic, com ara els terrenys forestals, els litorals, els d’elevada fertilitat i productivitat agrícola i els corresponents a estructures rurals tradicionals singulars amb condicions molt restrictives per a la re-classificació de SNU.
- Creació d’un nou impost ambiental sobre el canvi de qualificació del sòl rústic a d’altres de major valor afegit. Establiment d’un fons específic que gestione els recursos així captats, per contribuir a l’equilibri d’usos i al manteniment i millora del medi natural a més de la creació d’un Banc de Capital Natural que custodie les zones protegides ambientalment.
- Fomentar els “contractes de custòdia” o compromisos adquirits pels propietaris de mantindre les condicions naturals i ambientals i renunciar de manera indefinida a la urbanització de la zona, a canvi de compensacions econòmiques.
