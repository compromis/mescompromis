---
title: 'Model econòmic per a la transició ecològica'
---

### Model econòmic per a la transició ecològica
Durant les últimes dècades, l’economia i la societat valenciana ha patit les conseqüències de l’aposta per un model productiu de competència a través dels preus, especialitzat en activitats de baix valor afegit i escàs component tecnològic i innovador. Les polítiques d'austeritat que van seguir a la crisi financera generada per les polítiques d’estímul de creixement dels anys noranta i la primera dècada d'aquest segle van triplicar en deu anys el deute públic. Tot allò va generar les condicions òptimes per dur a terme polítiques restrictives que, encara, estan danyant l'accés a serveis públics de qualitat d'una proporció cada vegada major de la població, afectant desproporcionadament els segments més vulnerables. No obstant això, des que Compromís va arribar al Govern del Botànic, s’ha revertit la situació.
 
El seu objectiu primordial ha sigut  humanitzar l’economia atorgant vàlua i reconeixement a totes les tasques d’atenció personal. L’objectiu de l’economia no pot ser l’acumulació de la riquesa sinó la sostenibilitat ecològica, econòmica i social per a fer possible la vida digna de totes les persones. Per això, ens proposem avançar en la construcció col·lectiva d’un nou model econòmic i productiu basat en un Acord Verd (Green New Deal) que aporte major sintonia entre la terra, les persones i una bona vida. Hem d’actuar en una doble via: descarbonitzar l’economia (la producció i el consum) i desenvolupar estratègies de benestar basades en reduir el consum de recursos naturals i d’energia i en conservar i recuperar els espais forestals, fluvials i agraris i la seua biodiversitat.
 
Un model, per tant, que impulse una transició ecològica justa, capaç de superar els excessos de les polítiques d’austeritat i posar en igualtat de condicions el objectius social i ambientals. Un nou repte que posarà en valor l’experiència acumulada en els sectors econòmics valencians i es complementarà amb la revolució digital, tecnològica i d’innovació. La clau del futur no està en reconversions màgiques, sinó en apostar decididament per allò que sabem fer bé; no competir en preus, sinó en qualitat, garantint condicions de treball dignes i incorporant la dimensió social i ambiental com a variables clau per a l’economia del futur.

#### Una Economia per a la Transició Ecològica
##### Acord Verd - **Green New Deal**

L’Acord Verd o Green New Deal és un ambiciós programa de reforma estructural del model socioeconòmic basat en dos pilars: la modernització ecològica de l'economia, especialment a través de la transició energètica cap a una economia neutra en carboni, i la transformació de l'arquitectura fiscal i dels sistemes de redistribució de riquesa des d'una òptica de reducció de la desigualtat i reparació social conseqüència de l’aplicació de les polítiques d’austericidi.
 
Així doncs, mitjançant actuacions d’impuls centrades en l’eficiència energètica, les energies renovables, l’ecoturisme, l’agricultura ecològica, el transport sostenible i l’eco-indústria, considerem que és possible la creació de 107.800 llocs de treball al País Valencià i de 1.068.000 llocs a tot l’Estat espanyol.
 
Aquest pla requereix una inversió de 15.000 milions d’euros, dels quals solament 3.000 han de ser diners públics (obtinguts mitjançant consignacions pressupostàries adients en el marc d’un pressupost expansiu gràcies al major control del frau fiscal i la corrupció, que proposem en aquest programa), per tal com la utilització de fons europeus i capital d’inversors privats ofereix un nivell d’apalancament suficient.
 
Amb l’ocupació verda fomentarem la sostenibilitat en el sistema i es crearan llocs de treball en indústries i serveis tradicionals per a cada unitat monetària d’inversió. És, per tant, una manera innovadora de crear riquesa i prosperitat, respectant el medi ambient i fomentant una societat robusta i autònoma.
 
A més proposem:
 
1. Un pla d’energies renovables per a la transició energètica. Les energies renovables creen molts més llocs de treball en la construcció i en el manteniment de les instal·lacions que una central tèrmica o una nuclear. A més, estalvia molts milions d’euros en petroli i fomenta l’autonomia energètica de la societat fent-la resistent a l’increment dels preus dels combustibles.

2. Un Programa específic per a la rehabilitació energètica dels barris i llars més vulnerables a partir del Pla de Rehabilitació d’Habitatges 2018-2021. La nostra proposta és assolir en el 2040 el 100% de la generació d’electricitat amb fonts renovables d’energia, així com una aportació al sistema energètic pròxim al 100% renovable, superant el que estableix actualment el full de ruta de la UE. Per a això cal implicar totes les administracions: europea, estatal, autonòmica i local mitjançant objectius temporalitzats, objectivables, mesurables i revisables almenys cada 5 anys.

3. Promoció de la producció local dels aliments i dels productes, de manera que es fomenten els llocs de treball pròxims al lloc de consum. L’agricultura ecològica és molt més saludable i crea més ocupació que l’agricultura industrial. De manera semblant, la gestió segura i responsable dels residus és una oportunitat per a crear més llocs de treball que en la construcció incineradores.

4. Creació d’un fons de turisme sostenible que contribuïsca a fer del turisme un sector econòmic capaç de revertir en la millora de la qualitat de vida de la ciutadania: millorar les infraestructures, els valors territorials i paisatgístics i corregir els impactes mediambientals, socials i culturals.


#### Una economia per a les persones
Proposem una nova aposta per un model productiu social a mitjà i llarg termini, basat en un ampli consens entre els agents econòmics, les institucions i la ciutadania. Cal apostar pel llarg termini i elaborar una política econòmica de caràcter estratègic per a propiciar un nou model d’economia, que prioritze per damunt de tot les persones i el seu benestar. Això significa apostar per les xicotetes i mitjanes empreses, pel coneixement, la innovació, les infraestructures i els serveis públics de qualitat.
 
1. Eliminar la morositat pública: La morositat pública d’ajuntaments, diputacions, autonomies i estat ha arruïnat moltes empreses sanes i ben gestionades. S’ha de garantir que l’Administració pague en un temps màxim de 30 dies des de la presentació de la factura.
2. Invertir per a millorar les funcions econòmiques i socials de les diverses administracions públiques, particularment en les infraestructures generadores de competitivitat del sistema productiu. Abandó de les inversions improductives i de simple promoció política partidista (línies d’AVE sense viatgers, aeroports sense vols, carreteres innecessàries).
3. Donar facilitats administratives a la creació de noves empreses: generalització de la finestreta única en els àmbits comarcal i municipal en les poblacions que tinguen polígon industrial; agilització dels tràmits administratius; suport informatiu i  formatiu a la creació de noves empreses.
4. Apostem per un suport especial a les pimes i micro-empreses, per la seua importància en la disminució de l’atur. Facilitar l’accés al crèdit de les xicotetes empreses que siguen econòmicament viables.
5. Promocionar la cooperació entre xicotetes empreses per tal que amb la seua activitat conjunta puguen assolir una grandària eficient que els permeta consolidar-se, créixer, innovar, internacionalitzar-se i ser competitives.
6. Primar les mesures destinades a facilitar l‘augment de la competitivitat de les empreses. Promoció d’ajudes dirigides a proporcionar serveis reals útils per a l’eixida als mercats internacionals, com millorar la quantitat, qualitat i disponibilitat de la informació sobre les característiques dels mercats estrangers, facilitar la creació de xarxa comercial exterior, de màrqueting internacional, etc.
7. Promocionar la demanda d’innovacions per part de les empreses sobre el sistema de recerca i desenvolupament públic, subvencionant les empreses que facen demandes concretes i ben definides.
8. Defensa dels productes industrials propis contra la competència deslleial dels productes extracomunitaris, promovent legislació europea adient (major control dels productes perniciosos i nocius en el consum, dels fabricats amb treball infantil o quasi-esclavitud, dels generadors de contaminació en la seua producció, etc.), acompanyada de mesures que possibiliten la seua aplicació.
9. Promoure la lluita contra els paradisos fiscals, la democratització en l'adopció de nous tractats internacionals i la revisió i control parlamentari de tots aquells tractats comercials, com MERCOSUR o CETA, que amenacen la nostra sobirania, democràcia, economia i l’estat de benestar, per a garantir que les regulacions socials i mediambientals siguen tingudes en compte i no tractades com a simples obstacles per al comerç. A més, establirem un diàleg amb altres governs europeus a fi que actuen de la mateixa manera.

##### Economia social i cooperativa
L’economia social inclou cooperatives, empreses de treball associat i organitzacions no lucratives. Es tracta d’un sector empresarial que canvia la lògica lucrativa convencional per una lògica social. El seu objectiu principal és oferir un servei als associats i a la societat, més que un benefici, i les seues formes d’organització parteixen d’una lògica participativa i horitzontal. Per açò, encarna bé el principi rector del model: la sostenibilitat integral (productiva, social i participativa).
 
El cooperativisme destrueix menys ocupació i manté la seua activitat en el territori, lluny de la lògica deslocalitzadora que una part del sector privat ha practicat. L’economia social va un pas per endavant també en termes d’igualtat: són les empreses amb major presència de dones.
 
A més, organitzativament es tracta d’empreses amb una gestió més participativa, responsable i transparent en relació tant amb els seus socis com amb la comunitat local. La distribució de les rendes és menys concentrada que en la resta del sector privat. En definitiva, queda clar que les empreses de l’economia social van un pas per davant en alguns dels objectius del model i per açò cal apostar de manera decidida per la seua promoció. Proposem:
 
1. Fomentar les cooperatives i l’economia social per a impulsar un canvi de model productiu basat en valors democràtics, participatius, igualitaris i sostenibles. Promoure les fórmules cooperatives per a l’emprenedoria i per a la recuperació d’empreses en procés de fallida per part dels treballadors i treballadores.
2. Potenciar les mesures i instruments de suport a l’economia social, recolzant les seues estructures representatives, especialment les que demostren l’esforç d’agregació dels diferents sectors i incentivant les noves empreses, oferint assessorament respecte al pla d’empresa i/o formació per a la gestió empresarial a més de facilitar els avals per al creixement, així com l’aplicació de fórmules de capital risc.
3. Cal reservar una part de la licitació d’obres i serveis per a les empreses d’economia social, impulsant així la incorporació de clàusules socials en la contractació pública per a incrementar l’impacte social dels projectes. A més, es desenvoluparan plans de suport per a la transformació de societats mercantils en crisi en cooperatives o societats laborals, per a garantir el manteniment dels llocs de treball.
4. Pla de promoció de les activitats rurals que generen oportunitats reals de desenvolupament econòmic que permeten viure dignament de les activitats que es poden desenvolupar en l'entorn rural. Foment de l'economia social, de les relacions econòmiques amb la ciutat, de l'aprofitament sostenible de les activitats tradicionals de l'entorn rural i la promoció dels canals que permeten que es desenvolupen aquestes activitats.
5. Impuls dels centres especials de treball i a les empreses que treballen per la inserció laboral de col·lectius amb risc d’exclusió social.
6. Enfortiment d’acords amb les universitats per a l’ensenyament, la gestió d’accions formatives habituals i també la divulgació i coneixement del sector de l’economia social, a partir de les bones pràctiques que es realitzen en les propostes emprenedores que signifiquen creixement d’ocupació.
7. Sol·licitar als mitjans de comunicació, especialment als públics,  la divulgació de les realitats de l’economia social, a més d’incorporar la presència de representants de l’economia social en els organismes de diàleg.
8. Oferir suport financer a les experiències de banca ètica promogudes des de la societat civil, així com a altres propostes d’economia solidària (consum ecològic, turisme solidari, agricultura ecològica, etc.).
9. Eliminació de totes les barreres burocràtiques en la creació de noves cooperatives.

##### Economia de Proximitat 
Cal donar suport als consumidors i al xicotet comerç, que és el que conforma i dóna vida als nostres pobles i ciutats, com a opció oposada a la progressiva desertització dels pobles, que obliga a un ús insostenible del transport particular, produeix menys ocupació i de menor qualitat. Contra les grans superfícies i la seua pressió per la desaparició del xicotet comerç amb el monopoli de la venda dels productes primers, donarem un suport absolut a les demandes del xicotet comerç per tal d’assegurar la seua pervivència.

1. Pla de suport al xicotet i mitjà comerç, amb els corresponents recursos econòmics, gestionat per les comunitats autònomes amb participació de les organitzacions municipals, per a dinamitzar, modernitzar i fer més competitiu el xicotet i mitjà comerç especialitzat i de proximitat.
2. Creació d’una llei de regulació dels horaris i calendaris comercials, per tal d’afavorir la conciliació familiar i la protecció del comerç de proximitat.
3. Foment d’un model de comerç basat en la diversitat, en la sostenibilitat ambiental i urbana, que siga respectuós amb els drets de les persones, que estiga integrat en la societat i que genere riquesa en l’àmbit local.
4. Ampliació de les limitacions a la instal·lació d’equipaments comercials fora de la trama urbana i control de les operacions de simple especulació urbanística que es justifiquen amb la construcció de grans superfícies comercials.
5. Pla de mesures i sancions aplicable, d’ofici o a petició de les comunitats autònomes, a les grans empreses, de capital espanyol o multinacional, implantades en més d’una comunitat autònoma que, de forma sistemàtica, vulneren les normatives autonòmiques en matèries com ara la defensa de la competència, les rebaixes i d’altres.
6. Exigència d’assegurances de responsabilitat civil que cobrisquen els danys causats per l’activitat comercial prestada als consumidors en sectors sensibles o de risc per al públic, com ara els productes sanitaris i farmacèutics, alimentació, tallers d’automoció, electrodomèstics, drogueria i química, etc.
7. Foment de la comunicació entre els sector comercials.  El govern ha de crear un organisme de diàleg institucional entre el govern de l’Estat i el sector del comerç on estiguen representades les organitzacions d’àmbit estatal i autonòmic representatives del sector.

#### Una Economia per al Canvi Tecnològic i la Modernitat
##### Re-industrialització i Modernització Tecnològica
La tecnologia i l’automatització de la producció, en comptes de veure’s com a obstacles o dificultats, s’han de convertir en un avantatge competitiu per a produir millor, fent possible la reducció de la càrrega de treball de les persones i la descarbonització de l’economia com a objectius fonamentals.
 
A més, el nou model productiu exigeix millorar l’equilibri sectorial en l’economia valenciana i, en aquest sentit, la indústria ha de jugar un paper fonamental com a catalitzador de la innovació i de l’increment del valor afegit. A més a més, cal recolzar activament les persones emprenedores i proporcionar suport i formació en totes les etapes de desenvolupament empresarial.
 
Això, entre d’altres, ha de ser possible mitjançant:
 
1. Una transició territorialment justa i que preste especial atenció a aquelles comarques i zones més dependents del sector de l’automoció, tenint en compte sempre la perspectiva de gènere.
2. Facilitar i estimular la creació d’empreses. Per això, apostem per reduir al mínim tots els entrebancs burocràtics.
3. Impuls d’una política d’infraestructures industrials, que proveïsca de sòl industrial a preus favorables, vivers d’empreses, centres logístics, etc.
4. Abaratiment del cost i l’accessibilitat a fons financers per a les empreses integralment sostenibles.
5. Establiment de mecanismes d’interconnexió entre tots els agents del sistema productiu.
6. Oferta pública de cursos de formació i qualificació de les persones treballadores i empresàries, enfocats a la dotació de les eines tècniques i les capacitats necessàries per a dinamitzar noves empreses o desenvolupar destreses requerides per als nous sectors.
7. Foment de la cooperació empresarial, en qüestions d’innovació, però també d’aprovisionament d’inputs, comercialització, publicitat i internacionalització per a xicotetes i mitjanes empreses.
8. Impuls de l’emprenedorisme com a opció vital, però no com la utopia perfecta, ni com l’alternativa a la manca de treball: cal recolzar projectes viables i arrelats al territori amb:
    - Programes de col·laboració i transmissió de coneixements entre grans empreses i pimes.
    - La millora com a punt fonamental de les infraestructures de transports i la logística.
    - L’atracció de personal tècnic altament qualificat per a la introducció de noves tecnologies capdavanteres, a través de programes de mobilitat i intercanvi científic.
    - El suport a la digitalització de les xicotetes i mitjanes empreses i la modernització de polígons industrials.
    - L’aposta pels nous sectors de l’economia taronja, cultural i sectors creatius, interconnectant-los amb els sectors tradicionals per tal d’afavorir la transferència d’innovació en disseny i concepció dels productes.

#### Hisenda i tributs
##### Per una banca al servei de la societat

1. Recuperar el rescat bancari.
2. Suport institucional a les activitats desplegades per la Banca Ètica.
3. Els bancs hauran d’estar obligats a tenir un coeficient de suport creditici reservat a les pimes i a emprenedors individuals que demostren la viabilitat dels seus projectes d’inversió segons criteris objectius que es fixaran reglamentàriament.
4. Creació d’una Banca Pública que puga cobrir el buit social propiciat per les caixes d’estalvi i que done especial atenció a les experiències d’economia social i treball associat
5. Derogació de la llei de diposits bancaris per que la puguen regular les Comunitats Autònomes 

##### Per una fiscalitat verda, progressiva i justa 
1. Cal alleugerir la pressió fiscal sobre les persones corrents i establir una fiscalitat justa i solidària on tots col·laborem en funció dels nostres ingressos i estiga garantit un sistema de serveis públics de qualitat, extens i estable en el temps.
2. Manteniment del caràcter progressiu de l’impost sobre la renda de les persones físiques, configurant una tarifa amb un nombre suficient de trams, uns tipus marginals mínims i màxims i les bases sobre les quals s’apliquen, així com l’establiment del sistema de deduccions en la quota.
3. Millora en el tracte fiscal de les rendes salarials i modificació del tracte privilegiat de les rendes del capital i empresarial, per reequilibrar de manera justa el pes de les diferents rendes en l’impost i ampliar el seu caràcter redistribuïdor.
4. Impost per a grans fortunes i per a gravar les transaccions financeres especulatives, seguint el model de la Taxa Tobin.
5. Recuperació de l’impost de successions i donacions, elevant els mínims exempts però dotant-los de millor progressivitat, perquè és de justícia que qui rep debades haja d’entregar una part a la societat.
6. Adopció de criteris ambientals en la fiscalitat per a dissuadir de pràctiques contaminants de producció i consum, amb la creació d’un fons per al desenvolupament de les energies renovables, dotat amb els recursos provinents d’una taxa finalista sobre el consum de carburants fòssils, impostos sobre la producció termonuclear d’energia elèctrica i l’emmagatzematge de residus nuclear, per a finançar plans d’actuació que afavorisquen les zones que suporten aquestes activitats.
7. Deduccions per eficiència energètica, especialment en la rehabilitació d’habitatges i edificis industrials i de serveis. Establiment de l’ecotaxa a fi que els turistes contribuïsquen al manteniment del nostre entorn, que estan gaudint, tot gravant simbòlicament les pernoctacions hoteleres i de creuer, el lloguer d’habitatges de temporada i el lloguer de vehicles per a ús turístic.
8. Creació d’un impost que grave les plusvàlues obtingudes amb les requalificacions del sòl per a finançar activitats en defensa del patrimoni natural i la biodiversitat.
9. Lluita decidida contra el frau fiscal, impulsant actuacions en l’ordre internacional per tal d’aconseguir la desaparició de tots els paradisos fiscals, especialment els enclavats a Europa.
10. Inversió en l’augment dels mitjans humans i materials de la Inspecció Fiscal per a apropar-nos als nivells dels països més desenvolupats de l’OCDE.
11. Redefinició del delicte fiscal, que existirà quan la quota defraudada arribe als 50.000 € (i no als 120.000 € actuals), equiparant-lo al mínim exigit per a l’existència de delicte de frau en les subvencions rebudes de la Unió Europea.
12. Establir condició indispensable la residència fiscal a Espanya perquè artistes i esportistes puguen representar internacionalment l’estat i beneficiar-se de qualsevol tipus d’ajuts públics. També s’obligarà a tributar en Espanya pels ingressos obtinguts en qualsevol lloc del món en l’exercici de funcions de representació internacional (campionats, olimpíades, etc.).

##### IVA
Modificar la llista de productes subjectes a IVA super-reduït (4%) per a incloure els articles següents:
1. Mitjans de transport individual de tracció humana (bicicletes, patins, monopatins), accessoris de seguretat i serveis de reparació relacionats.
2. Serveis de transport col·lectiu (més de 9 usuaris) terrestre i marítim de viatgers dins del mateix municipi.
3. Productes d’higiene íntima: compreses, tampons i bolquers (per a bebés i adults).
4. Productes mèdics i ortopèdics per a persones amb discapacitat.
5. Elements d’aprofitament d’energies renovables
6. Productes i serveis culturals
7. Connexió a Internet
