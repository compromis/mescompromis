---
title: 'Garantir els drets / Feminismes'
---

### Feminismes

Vivim en un moment històric del feminisme, en el qual les dones, mitjançant les xarxes i les connexions globals, estan generant un canvi, una revolució que no té marxa enrere i que ho ha d'impregnar tot.

La igualtat i l'equitat han de ser objectiu fonamental del nostre treball polític. És per això que les estratègies i les accions han de tindre un caràcter transformador d'una societat que reconeixem com patriarcal i on la desigualtat per raó de gènere forma part de l'estructura social i afecta tots els àmbits de les nostres vides. La desigualtat econòmica i les càrregues i responsabilitats en la cura; la violència, des dels assassinats masclistes reconeguts a la llei de violència de gènere que quasi arriben a un miler des què existeixen dades, fins a les violències quotidianes, passant pels assassinats no reconeguts com a violència masclista o les agressions fora de la parella. Però, també, la violència econòmica com l'escletxa salarial, el sostre de vidre i el sòl enganxós que coarta la llibertat personal i la participació en l'àmbit públic de les dones deixant fora a la majoria de la població de decisions fonamentals i participació ciutadana plena.

Cal polititzar la quotidianitat, que és des d'on es generen les condicions de desigualtat, cal fer sorgir les discriminacions de la vida quotidiana i generar dinàmiques ancorades en els principis feministes i de radicalitat democràtica on siga respectada la diversitat i on sempre es prioritze el treball horitzontal i des de la transversalitat. Cal reconèixer que l'economia se sustenta sobre un sistema on tota la tasca reproductiva i de cures es realitza de forma gratuïta la qual cosa fa que les dones estiguen poc reconegudes al mateix temps que precaritza el sector més important de les tasques quotidianes. Ens cal humanitzar l'economia donant-li vàlua i reconeixement a totes les tasques d'atenció personal. L'objectiu de l'economia no pot ser l'acumulació de la riquesa sinó la sostenibilitat social i la vida digna de totes les persones. Així doncs un canvi transformador requerirà valentia a l'hora d'establir les prioritats i l'ordre de les inversions.

La co-responsabilitat de les cures, on s'ha d'involucrar tota la societat. Cal transformar la societat en una 'societat cuidadora' en igualtat, on les cures i l'atenció a les persones dependents (xiquets i xiquetes, majors o amb diversitat funcional) siguen prioritàries. Així mateix, cal reconèixer que aquestes polítiques són un autèntic jaciment d'ocupació i d'activació econòmica, a banda de la riquesa i les sinergies positives per al conjunt de la societat.

#### Mecanismes públics per impulsar la igualtat i l'equitat

1. Reforma de la Llei d'Igualtat per tal de fer-la efectiva, incidint en especial en el seu caràcter transversal a tota l'administració i en les polítiques de redistribució. Inclusió de la perspectiva feminista i el llenguatge inclusiu a través d'una comissió mixta entre la comissió d'igualtat i la comissió constitucional.
2. Els Pressupostos Generals de l'Estat s'elaboraran amb perspectiva de gènere tenint en compte l'impacte de gènere previ a l'elaboració dels mateixos i corregint l'impacte negatiu dels pressupostos anteriors i els informes d'impacte i d'avaluació seran vinculants.
3. Les administracions públiques exigiran plans d'igualtat i aplicaran la perspectiva de gènere en l'elaboració de les condicions per a accedir a la contracta pública.
4. Garantia paritària als òrgans de decisió de les entitats públiques i privades amb la transposició dels compromisos adquirits amb la Unió Europea orientats a potenciar l'accés de les dones als llocs de decisió de les empreses.
5. Millora de l'accés als recursos financers: línies de finançament específiques per a empreses liderades per dones, i adopció de mesures de foment de l'emprenedoria femenina.
6. Llei d'igualtat salarial per a acabar amb la bretxa salarial i aconseguir una igualtat efectiva entre dones i home en l'àmbit laboral.
7. Publicació dels salaris de la plantilla, i inclusió de la perspectiva de gènere en la negociació col·lectiva.
8. Impuls en la creació d'una Unitat d'Igualtat a la Inspecció de Treball que audite els Plans d'Igualtat i que es tracte de manera especialitzada els incompliments empresarials en matèria d'igualtat: discriminacions, assetjaments, violència de gènere.
9. Regulació com a servei principal de l'activitat econòmica del sector hostaler, tant el servei de cuina com el de neteja, i deixar així de ser un servei complementari, per evitar l'externalització i la precarització de les treballadores i treballadors del sector turístic o del personal de neteja domèstic.
10. Vinculació de les pensions no contributives a l'SMI i unificació al marc del 60% del salari mitjà per combatre la feminització de l'empobriment.
11. Implementació, en tres anys de forma progressiva, els permisos iguals, intransferibles i irrenunciables per naixement, acolliment i adopció fins a les 24 setmanes per part de les dues persones progenitores. En el cas, de les famílies monoparentals, es gaudirà de la suma dels dos permisos. A més, en cas de  xiquets i xiquetes amb diversitat funcional o necessitats especials, s'ampliarà fins a les 26 setmanes.
12. Establiment d'una línia d'ajudes perquè les dones autònomes contracten altres dones durant els sis últims mesos de l'embaràs i els sis primers després del naixement o adopció.


##### La violència masclista

1. Impuls de la transposició a l'ordenament legislatiu estatal totes les tipologies de violència masclista i contra la dona reconegudes al Conveni d'Istanbul perquè disposen de reconeixement, tractament i protecció a tots els nivells en igualtat de condicions a la llei de violència de gènere 1/2004.
2. L'Administració General de l'Estat financie a les Comunitats Autònomes i entitats locals, en el marc del Pacte d'Estat, amb 120 milions d'euros anuals per desenvolupar mesures del seu àmbit competencial més enllà dels 5 anys de vigència del Pacte d'Estat contra la violència de gènere i fins a aconseguir eliminar tot tipus de violència contra les dones.
3. La violència masclista és el pitjor conflicte polític del segle XXI. Per això, cal equiparar les indemnitzacions per terrorisme a les dones víctimes de violència masclista, als seus fills i filles, entorn familiar o aquelles persones que isqueren en la seua defensa al moment de l'agressió amb un resultat de mort, gran invalidesa o incapacitat laboral permanent.
4. Millora del funcionament de les ordres d'allunyament per tal d'assolir l'objectiu de protegir a la dona.
5. Implementació d'un programa d'intervenció amb homes agressors en l'àmbit de les Institucions Penitenciàries.
6. Impuls d'una Llei de lluita integral i multidisciplinaria contra el tràfic de dones i xiquetes amb fins d'explotació sexual, així com d'explotació reproductiva que contemple mesures de persecució i prevenció d'aquests delictes.
7. Creació de les condicions necessàries perquè cap dona puga ser obligada o es vega abocada a prostituir-se, a ser explotada sexualment o ser víctima de tràfic, així com reforçar la persecució i condemna de proxenetes i puters i tercera locativa perquè s'evite i s'eradique l'explotació sexual de dones, xiquetes i xiquets. Al mateix temps cal adoptar totes les mesures necessàries perquè les dones prostituides s'inserisquen en l'àmbit social i laboral garantint la independència econòmica i les seues filles i fills.
8. Modificarem la Llei d'estrangeria perquè les dones en situació administrativa irregular deixen d'estar desprotegides davant la violència i explotació sexual, ja que la denuncia pot suposar l'obertura d'un expedient sancionador d'estrangeria o la detenció per a l'expulsió.
9. Modificació del Codi Penal, per incloure la perspectiva de gènere, i traslladar les exigències del moviment feminista per què el consentiment explícit de les dones siga clau en la tipificació dels delictes contra la llibertat sexual.
10. Garantir la formació especialitzada en matèria de gènere siga obligatòria i avaluable no només en les oposicions a judicatura, Escola Judicial i formació contínua anual, impartida pel Consejo General del Poder Judicial, així com als jutges i jutgesses ja en actiu.

##### Salut feminista

11. Implementació d'incapacitat laboral temporal d'un mínim de dues setmanes, separades del permís de criança, per embaràs i part remunerat al 100%
12. Cal considerar les condicions i característiques específiques del cos de les dones per tal de garantir eficientment el dret a la salut. Cal una formació amb perspectiva de gènere del personal professional.
13. Elaboració d'estudis i propostes de modificació de l'atenció a l'embaràs i el part. Implementació d'equips d'acompanyament al part que informen de les diferents possibilitats d'atenció al part i garantisquen el compliment de les voluntats de la mare.
14. Revisió i modificació dels paràmetres d'anàlisis sanitaris així com els de diagnòstic de malalties incloent els paràmetres diferents i diferenciats entre homes i dones. Difusió de campanya dels símptomes diferents de les dones en malalties com l'infart de miocardi o altres situacions de la salut física de les dones que fins al moment només disposen de campanyes que inclouen els símptomes masculins.
15. Impuls de la revisió del llistat de malalties professionals que donen dret a les prestacions d'invalidesa o incapacitat amb una perspectiva de gènere, per incloure, malalties feminitzades com la fibromiàlgia o l'endometriosi.
16. Cal restablir els drets de totes les dones a gestionar els seus propis cossos en la Llei de salut sexual i reproductiva i de la interrupció voluntària de l'embaràs (Llei 11/2015 per la qual es limita el dret a la interrupció de l'embaràs a dones menors i  dones amb capacitat modificada judicialment). Dotar-la per a la seua efectivitat i incidir especialment en la prevenció dels embarassos no desitjats en adolescents i en la prevenció de malalties de transmissió sexual.
17. Creació d'un Banc públic d'ADN i gratuïtat en les proves per a les persones afectades pels casos dels anomenats «bebés robats» a l'àmbit estatal.

##### L'educació com a eina transformadora

Tant a l'educació formal com a la no formal són un element bàsic per transformar, o reproduir, els estereotips i els comportaments socials, per això cal:

1. Una llei d'educació coeducadora, que estiga fonamentada en els valors de cooperació i on estiguen presents totes les persones, que s'eduque en la igualtat. Aquesta llei inclourà  l'educació sexual i afectiva des de la diversitat i no des de l'heteronormativitat, on les genealogies i els sabers de les dones estiguen presents en igualtats de condicions, on el cos de les dones i xiquetes siga vist positivament i eliminació de tabús com la menstruació, els espais siguen compartits i es treballe l'apoderament i participació en els afers públics i en la presa de decisió de les dones.
2. La formació del professorat en igualtat serà obligatòria i de forma transversal. A més, tots els estudis, també els universitaris, hauran d'incloure la perspectiva de gènere en els seus currículums. Es treballarà per fer que diversos àmbits educatius siguen compartits i no es produïsquen exclusions en rames laborals per motiu de gènere. Tots els estudis, també els universitaris, hauran d'incloure la perspectiva de gènere.
3. Els mitjans de comunicació públics tindran com a objectiu prioritari treballar per la igualtat promovent les relacions sanes i igualitàries, garantint la presència de les genealogies i les dones, així com promoure les noves masculinitats.
4. Promoción de l'activitat artística, de les arts plàstiques a l'audiovisual, el teatre, l'escriptura o a la música, que reivindique els valors de la igualtat i, promoga la presència de les dones en tots els àmbits de la creació, el treball col·laboratiu i l'associacionisme.
