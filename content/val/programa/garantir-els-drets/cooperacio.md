---
title: 'Garantir els drets / Cooperació'
---

### Cooperació, Unió Europea, Relacions internacionals i Dret a migrar

En el context actual en el qual s'està produint un alarmant augment dels missatges xenòfobs, racistes i d'odi cap a les persones migrants i refugiades, calen mesures per combatre les narratives que danyen la dignitat, estigmatitzen i criminalitzen a les persones migrants i refugiades al mateix temps que amenacen greument la cohesió social i la convivència intercultural. Calen, per tant, polítiques que construïsquen societats inclusives i solidàries.

A més, ocorre que per primera vegada ningú no pot garantir la continuitat d'un projecte europeu comú. Processos com el Brèxit o l'augment de forces d'extrema dreta qüestionen directament el futur de la Unió i fan evident la necessitat d'injectar a Europa noves visions transformadores que permeten avançar cap a un projecte del qual tothom hi vulga formar part.

Per a Compromís, la Unió Europea ha de continuar avançant en la construcció de la ciutadania europea i s'ha de dotar d'estructures més fortes que superen el poder dels estats membres i donar més protagonisme, veu i decisió a les regions que existeixen en Europa. L'harmonització fiscal i la protecció social han de ser prioritàries. Elements simbòlics com que el dia d'Europa siga festa en tota la UE, contribuirien a potenciar una identitat europea cada dia més en qüestió.

Hem de recuperar i situar en el centre de l'acció exterior una Cooperació ambiciosa, transformadora i connectada amb la ciutadania. Hem de superar els anys de retallades i menyspreu que s'ha produït per part dels governs de dretes cap a la cooperació internacional. Quan encara estem patint els escàndols del cas Blasco - ara ja en els jutjats- hem de recuperar una política pública de cooperació enfortida, estable, innovadora, de qualitat i basada en la dimensió internacional de l'Agenda 2030. La cooperació, per tant, ha de ser entesa com a una ferramenta definitòria del nostre paper en el món com a país solidari i compromés amb els principals reptes globals: el canvi climàtic, l'equitat de gènere, migracions, fiscalitat, drets humans i pa.

Les polítiques de migració focalitzades en el control de fronteres han demostrat ser inútils a l'hora d'avançar en un sistema d'asil comú europeu. En els últims cinc anys hem vist que la mal anomenada 'crisi dels refugiats' i les diferències entre països en política migratòria s'ha aprofundit fins al punt que la unitat europea sembla estar trencada.

Donàrem una lliçó de solidaritat quan l'Aquarius va arribar a València, però calen polítiques migratòries i d'asil coordinades a tots els àmbits institucionals. La Unió Europea segueix incomplint deliberadament i reiteradament les seues obligacions internacionals d'asil i refugi i està permetent les devolucions en calent. Tenim clar que construir murs o fer tanques més altes, no són opcions viables, i permetre que el Mediterrani es convertisca en un cementiri, menys encara. Salvar vides en la mar no és un crim, és una responsabilitat. Ajudar als migrants mai ha de ser un acte criminalitzant, sinó un Dret Humà a garantir.



#### Cooperació internacional

1. Reconeixement i impuls de la política de cooperació com a política social pública i transparent, que responga a la lluita contra la pobresa, la desigualtat i la insostenibilitat, centrant els esforços a aconseguir una fiscalitat justa i en la millora dels models de producció i consum; i estiga destinada en enfortir les capacitat de les societats dels països de destí.
2. Assumirem un compromís ferm amb la defensa dels drets humans, situant en el centre de l'agenda a les persones i la garantia del ple exercici dels seus drets. Enfortiment de la democràcia des d'àmbit local, la transparència i rendició de comptes i la participació ciutadana i mai des de l'intervencionisme exterior i les ingerències pernicioses del neoliberalisme.
3. Reformes sobre la política de Cooperació que garantisquen l'eficàcia, la seguretat jurídica a llarg termini i l'adaptació al nou marc de l'Agenda 2030 de Desenvolupament Sostenible.
4. Impuls d'espais de participació real i efectiva de la societat civil, en el disseny i en la implementació de les polítiques de cooperació i de les campanyes de sensibilització, així com la generació de mecanismes de transparència informativa i rendició de comptes.
5. Increment gradual del pressupost destinat a l'Ajuda Oficial al Desenvolupament (AOD) fins a situar-nos en convergència amb els Països de la Unió Europea, és a dir, destinant el 0,5% de la Renda Nacional Bruta, en 2023, com pas intermedi fins a arribar al compromís adquirit amb l'Agenda 2030 de Desenvolupament Sostenible.
6. Impuls de la Coherència de Polítiques per al desenvolupament com a condició necessària per al compliment de l'Agenda 2030.
7. Consideració de la migració com a estratègia d'adaptació al canvi climàtic establint una major cooperació entre polítiques ambientals i migratòries, planificant i finançant accions que faciliten la mobilitat i asseguren els drets i benestar de les persones desplaçades. A més, promourem la introducció del concepte de refugiats climàtics en la legislació de migració i asil.
8. Màxima transparència en l'execució dels pressupostos i eliminació de les diferències que hi ha actualment entre pressupostos aprovats i pressupostos finalment executats per a desenvolupar les polítiques de cooperació internacional.
9. Impuls de manera significativa l'Educació per al Desenvolupament com a ferramenta fonamental per a sensibilitzar en la construcció d'una societat conscient i solidària. Foment de l'educació en valors de coneixement i respecte de la interculturalitat de la nostra societat i del món.
10. Inclusió a l'Educació obligatòria la matèria d'&quot;Educació per a la ciutadania&quot;, d'acord amb els estàndards promoguts pel Consell d'Europa.
11. Adopció de la compra pública ètica, el comerç just i el consum responsable a través d'un programa de política coherent i integral per a generar una cultura d'economia social i solidària, situant les persones en el centre del model econòmic.
12. Finances ètiques en l'acció de les administracions públiques introduint criteris de responsabilitat social, impulsant la imposició de taxes a les transaccions financeres, la lluita contra el frau fiscal i l'eliminació dels paradisos fiscals.

#### Relacions internacionals: Pau i seguretat

1. Tenim un compromís ferm i actiu en la resolució pacífica dels conflictes internacionals. La nostra política exterior ha d'estar basada en la màxima &quot;Ni guerres ni morts, volem política&quot;.
2. Donem suport als processos populars democràtics en curs arreu del món, cooperant salvaguardant els drets de la ciutadania, les seues identitats i el respecte a les minories existents.
3. Reconeixem el dret a l'autodeterminació del poble sahrauí, en tots els fòrums per a la prompta resolució del conflicte i la finalització de l'ocupació marroquí. Reforma de l'article 22 del Codi civil espanyol per equiparar els sahrauís a la resta de pobles que conformen la &quot;comunitat històrica espanyola&quot; i facilitar el seu accés a la nacionalitat espanyola.
4. Reconeixement immediat de Palestina com a estat sobirà.
5. Suport a totes les iniciatives diplomàtiques conduents a la pacificació del conflicte a Síria i al Pròxim Orient.
6. Promourem un procés de recuperació de la memòria democràtica i colonial que restaure a les víctimes.
7. Assegurarem que les actuacions de política exterior no posen en risc a les persones defensores dels drets humans i proporcionarem, en origen i en territori europeu, en coherència amb el RD 1257/2007, el suport estable, integral i amb perspectiva de gènere a aquestes persones, a les seues comunitats i a les seues organitzacions.
8. Reconeixement explícit de la competència de les Comunitats Autònomes per intervindre en la resolució de crisis humanitàries internacionals mitjançant l'aportació dels recursos de què puga disposar legalment, respectant les competències diplomàtiques que corresponen a l'Estat.
9. Promourem activament la universalització del Tractat sobre el Comerç d'Armes (TCA) per garantir que no s'exporten armes a aquells països on existeix un risc preponderant per a cometre violacions flagrants dels drets humans i del dret internacional humanitari en conflicte armat intern i on hi haja perill d'exportació d'armes a països en conflicte com ara és el cas de Iemen.
10. Revisió de l'aplicació de la Llei 53/2007 en la qual s'identifique les mesures per a reforçar els mecanismes de transparència, control de les exportacions, sota la supervisió del control parlamentari.
11. Ratificació de la Carta Social Europea revisada. La Carta Social Europea revisada contempla una sèrie de drets socials que reforcen el nostre Estat social i democràtic de dret i que s'adapten millor a la realitat existent; entre altres, cal ressaltar el dret a la protecció contra la pobresa i l'exclusió social o el dret a l'habitatge.
12. Signatura i ratificació del protocol sobre reclamacions col·lectives. El protocol de reclamacions col·lectives garanteix que, davant la vulneració d'un dret contingut en la CSE, es puga sol·licitar l'empara del Comité Europeu de drets socials, òrgan de control de la correcta aplicació de la Carta. Gràcies a la jurisprudència d'aquest Comité s'han pogut revertir nombroses mesures a Grècia i França, entre altres Estats, que vulneraven i minoraven els drets socials.
13. Signatura i ratificació del Protocol n°16 al Conveni per a la Protecció dels Drets Humans i de les Llibertats Fonamentals, que permet sol·licitar al Tribunal Europeu de Drets Humans emetre opinions consultives sobre qüestions de principi relatives a la interpretació o a l'aplicació dels drets i llibertats definits en el Conveni o els seus protocols.
14. Lluita decidida contra el terrorisme internacional i les seues xarxes. Impulsarem la coordinació internacional dels cossos de seguretat. Adoptarem mesures efectives per tallar les fonts de finançament, i promourem l'aplicació de sancions econòmiques i diplomàtiques als països que no ho facen.
15. Reforma legislativa per passar a exigir una majoria de 2/3 dels vots favorables de Congrés i Senat per poder comprometre l'Estat en missions exteriors que comporten l'ús de la força.
16. Impulsarem un Pla interdepartamental de seguretat que analitze les causes de la delinqüència i elabore propostes polítiques de tipus social. Suport tècnic i econòmic a la creació d'equips de mediació i educadors socials a tots els municipis de més de 10.000 habitants, com a mètode d'educació i prevenció. Elaboració d'un mapa del risc, característiques del delicte, perfil del delinqüent i mesures d'actuació, coordinat amb els municipis i les comunitats autònomes. Potenciació de mecanismes de participació reals i efectius entre la ciutadania en polítiques de seguretat, de manera coordinada i territorialitzada.
17. L'Estat ha de garantir la plena coordinació policial entre els cossos i forces de seguretat, les policies autonòmiques i les policies locals. Incorporació de les policies locals als sistemes d'informació policial.
18. Coordinació de les juntes locals de seguretat dels municipis de més de 20.000 habitants per intentar harmonitzar les actuacions i els criteris de seguretat. Creació de comissaries de policia a tots els municipis de més de 20.000 habitants.
19. Reformulació dels serveis d'informació dels diferents cossos de seguretat perquè no tinguen en cap cas finalitats de caràcter polític o partidista.
20. El Congrés assumirà un control efectiu sobre les activitats realitzades pels serveis policials i d'intel•ligència i sobre totes les partides de fons reservats gestionades per l'Estat.
21. Separació immediata dels càrrecs i funcionaris investigats en casos de corrupció, tortura, violació dels drets humans, ús d'informació reservada o abús de poder.

#### El dret a migrar com a Dret Humà

1. Promourem programes de protecció i acollida temporal de defensores i defensors de Drets Humans en coordinació amb les entitats especialitzades, programes que ja s'estan portant a terme en altres Comunitats Autonomes i ciutats. Cal posar fi a la criminalització i penalització de les persones defensores de drets humans i garantir el respecte cap a les polítiques migratòries, impedint la pèrdua de vides humanes.
2. Fi del cicle repressiu contra les persones migrades: concertines, les expulsions &quot;en calent&quot; i qualsevol altre tipus de pressió policial a les fronteres; els vols de deportació i batudes racistes i les identificacions policials per raons racials.
3. Canvi de la política repressiva a les fronteres per una vigilància antimàfies i per la defensa activa del dret a la vida i del dret a no patir tractaments inhumans i tortura, de manera que no es vulnere l'accés al Dret d'Asil i a la Protecció Internacional.
4. Garantia a l'accés i a la informació del procediment de protecció internacional amb l'accés a l'assistència lletrada i d'intèrpret en tots els punts fronterers i promoció d'una correcta identificació de persones amb necessitats especials com són els menors no acompanyats, les de víctimes de tracta amb fins d'explotació sexual o laboral, víctimes de tortures, etc.
5. Facilitarem el treball que realitzen les organitzacions de rescat incrementant al mateix temps els recursos públics destinats al salvament de vides humanes i garantint, en tots els casos, un desembarcament segur.
6. Tancament immediat els Centres d'Internament d'Estrangers (CIE).
7. Creació d'un Pla d'acció en l'àmbit estatal per donar resposta adequada a l'increment d'arribades de persones migrants i refugiades a les costes espanyoles, en el qual s'incloga un protocol unificat d'actuació, amb els mateixos mitjans i recursos en tots els punts d'arribada, que servisca per a millorar la gestió de les arribades en tots els punts fronterers aeris, marítims i terrestres i assegurar la identificació de necessitats de protecció i derivació als canals de protecció adequats.
8. Dotació de mitjans materials i recursos humans i tècnics suficients a l'Oficina d'Asil i Refugi, a la Policia Nacional a les oficines d'estrangeria de les delegacions i subdelegacions de l'Estat com als registres civils; procurant la seua formació contínua, sobretot en drets humans, delictes d'odi i lluita contra la discriminació.
9. És urgent concloure la instrucció dels milers d'expedients que pateixen reiterats retards de manera injustificada. Garantirem que als sol·licitants d'asil se'ls proporcione l'accés a assistència legal corresponent, els recursos bàsics i se'ls brinde d'oportunitats, tal com estableix l'article 18 Llei 12/2009, de 30 d'octubre, reguladora del dret d'asil i de la protecció subsidiària. Garantirem un procés sense dilacions, en les cites per a formalitzar, i en la instrucció dels casos assegurant la correcta i immediata documentació i renovació de la documentació dels i les sol·licitants d'asil.
10. Derogació de la Llei d'Estrangeria i substitució per una Llei de Ciutadania que incloga la igualtat de drets i llibertats de les persones estrangeres a l'Estat espanyol. Prohibició de què les persones estrangeres siguen interceptades sense que aquesta expulsió haja estat acordada judicialment amb audiència de la persona migrant i amb la corresponent assistència lletrada i d'intèrpret, si cal. D'aquesta forma s'acomplirà a la jurisprudència establida pel Tribunal europeu de drets humans i al mateix Conveni europeu de drets humans. Supressió de les restriccions a la llibertat de circulació de sol·licitants d'asil a Ceuta i Melilla i els criteris discrecionals i discriminatoris del trasllat a la península, garantint el cessament de les devolucions il·legals de persones que arriben a les fronteres d'aquestes ciutats.
11. Establiment de rutes segures i regulars per a Europa, a través de visats humanitaris, obrint vies legals per a l'arribada de persones migrades i avançant en la reforma del conveni de Dublín. Possibilitat de sol·licitar asil en missions diplomàtiques (ambaixades i consolats), potenciarem els programes de reubicació i reassentament, de reagrupament familiar.
12. Posició garantista en les negociacions de la reforma del Sistema Europeu Comú d'Asil (SECA) que respecte i faça complir les obligacions internacionals contretes pels Estats membres de la Unió Europea, tant els drets establerts pel Conveni europeu de drets humans, com per la Carta Social Europea, i per la resta de normativa internacional. La Unió Europea i els seus estats membres han de posar fi a les polítiques d'externalització de fronteres i a la signatura de països que no respecten els Drets Humans.
13. Procés de descentralització del sistema d'asil perquè totes les Comunitats Autònomes mantinguen les mateixes garanties, servei i cobertura a les persones sol·licitants d'asil, evitant generar múltiples sistemes dins del territori espanyol. Garantir davant la descentralització del sistema d'acollida i inclusió no es perda l'especialització en l'atenció a les persones sol·licitants d'asil i refugiades, contant plenament amb les entitats especialitzades.
14. Els Estats membres de la Unió Europea han de garantir l'articulació de sistemes d'acollida que asseguren que tots els sol·licitants d'asil tinguen un nivell de vida dignes. Compliment dels estàndards del Consell d'Europa en matèria de migracions i drets de les persones migrades.
15. Articulació d'un sistema d'acollida flexible i sostenible que assegure a totes les persones sol·licitants d'asil un procés d'inclusió efectiu, adequant-se a les necessitats socials i laborals, i tinga en compte els mitjans oportuns per a atendre persones amb necessitats especials.
16. Desenvolupament d'instruments de finançament comú europeus, com ara el pressupost comunitari, que done suport a tots els territoris que reben a un gran nombre d'immigrants o refugiats, facilitant així la integració i abordant les qüestions socials i sanitàries.
17. Formació en matèria de gènere del personal que treballa als llocs fronterers reba per a identificar i atendre adequadament les necessitats especials derivades de situacions d'especial vulnerabilitat, de possibles casos tracta amb finalitats d'explotació o de violència sexual.
18. Garantirem la reagrupació familiar, establint criteris uniformes per a l'acreditació de la relació de parentiu, dependència o existència de convivència prèvia. Aquests criteris han d'estar adaptats a les realitats socioculturals dels països d'origen i residència dels familiars, de les condicions de seguretat, així com dels criteris sobre els casos en què es requereixen les proves d'ADN.
19. Reconeixement de la persecució de les &quot;maras&quot; i colles a Amèrica Central com a motiu de concessió de protecció internacional, en línia amb les sentències de l'Audiència Nacional.
20. Eliminació de l'actual requisit per poder obtindre la nacionalitat espanyola, el 'test de nacionalitat espanyola'. Reducció dels terminis per obtindre la nacionalitat i facilitació de la regularització d'aquelles persones migrants amb treball, garantint uns mitjans de vida adequats, sense que, en cap cas, puguen suposar incentius al frau per part de les empreses, o els ocupadors.
21. Promourem les reformes necessàries per a garantir el dret de sufragi actiu i passiu a les persones migrants.
22. Instauració d'un pla de lluita contra el racisme, la xenofòbia i qualsevol forma de discriminació, tant per a les persones d'origen espanyol en l'exterior com per a les persones d'origen estranger a Espanya, amb especial atenció tant al racisme social com al racisme institucional. D'igual forma es lluitarà per tots els mitjans legals contra el discurs d'odi en les xarxes.
23. Promoció de les habilitats i competències de les dones que pertanyen a minories ètniques, contribuint així a legitimar el seu paper actiu com agents de canvi i transformació dins de la seua pròpia cultura.
24. Abordarem la violència masclista patida per les dones que pertanyen a minories ètniques des de totes les perspectives que contribuïsquen a la seua total eradicació. Combatrem la síndrome de múltiple invisibilitat de les dones que pertanyen a minories ètniques, perquè constitueix una barrera per a la seua participació política i social.
25. Visibilitzarem i legitimarem la diversitat identitària de gènere i sexual existent a la realitat de les diferents cultures.
