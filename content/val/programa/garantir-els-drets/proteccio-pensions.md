---
title: 'Garantir els drets / Pensions, infància i adolescència'
---
### Pensions, infància i adolescència

#### Protecció de les pensions

1. Blindatge constitucional  de les pensions per evitar cap intent de privatització.
2. Dignificació de les pensions, equiparant-les a la mitjana europea. Les pensions mínimes s'incrementaran com a mínim en un 60% del Salari Mitjà tal i com indica el Protocol Addicional de la Carta Social Europea. A més, en el marc de la protecció social, les pensions no contributives es vincularan al SMI i progressivament s'unificaran al marc del 60% del salari mitjà. Les pensions d'orfandat i les prestacions de caràcter assistencial quedaran equiparades al Salari Mínim Interprofessional i seran independents de la prestació no contributiva.
3. El Fons de Reserva de les Pensions només s'ha d'utilitzar en moments de crisis econòmica.
4. Establiment d'una auditoria que quantifique els recursos procedents de les cotitzacions socials destinats a finalitats diferents del pagament de les pensions.
5. Fi a la política de préstecs de l'Administració Central al sistema de Seguretat Social.
6. Promoció d'unes relacions laborals que garantisquen salaris dignes per fer sostenible el sistema de Seguretat Social, així com eliminació de l'escletxa de gènere.
7. S'ha d'estudiar una possible modificació de l'edat legal de jubilació per avançar-la, mai endarrerir-la.
8. Dotació d'un sistema de finançament autonòmic suficient per a poder garantir unes pensions no contributives.
9. Reforma de l'IRPF dins d'unes noves competències autonòmiques, i revisió del tractament fiscal de les càrregues familiars i millora del tractament a les rendes del treball.
10. S'han d'establir totes les mesures necessàries per acabar amb la bretxa de gènere a les pensions.
11. Homologació del matrimoni amb la parella de fet pel que fa al reconeixement del dret a la pensió de viudetat.
12. Garantia de l'actualització de les pensions com a mínim amb l'IPC.
13. Derogació del factor de sostenibilitat.
14. No promoció des de l'Administració pública de la contractació de Plans de pensions així com rebuig de l'acceptació per part dels nostres representants.

#### Drets de la infància i l'adolescència

##### Compromís d'estabilitat a les polítiques d'infància i adolescència

1. Augment de la inversió pública en polítiques de protecció social de les famílies i la infància fins arribar a la mitjana de la UE (passant de l'1'4% del PIB al 2'4%), mitjançant programes gestionats per les comunitats autònomes.
2. Inclusió obligatòria d'un informe d'impacte d'infància i adolescència en tots els projectes normatius, especialment en els Pressupostos Generals de l'Estat.
3. Creació d'un fons de compensació interterritorial que elimine  les desigualtats existents en l'exercici del dret a l'educació.

##### Compromís amb els drets de la infància i adolescència

1. Creació del Consell de Consells Autonòmics de la Infància i l'Adolescència que promoga la participació i la promoció de drets de forma transversal i garantisca la veu dels xiquets, xiquetes i adolescents en el disseny i implementació de totes les polítiques públiques.
2. Promoció i aposta per la participació infantil garantint que els xiquets i xiquetes tinguen l'oportunitat de ser escoltades en tots els procediments que els afecta. Així doncs, revisarem els procediments judicials i administratius que els afecten.
3. Una de les millors polítiques públiques per trencar amb la transmissió generacional de l'empobriment és una prestació per fill o filla a càrrec. Hem de treballar per assolir-ne, com hi ha en la major part dels països de la Unió Europea, però almenys per al 2020 hem d'implementar una prestació de 120 euros mensuals per fill o filla. A més, en el cas de famílies monoparentals, incrementar-la fins als 180 euros i de fills o filles amb una diversitat funcional superior al 60% de 250 euros mensuals.
4. Aprovació urgent d'una llei de la promoció dels bons tractes i contra les violències en la infància i l'adolescència que aborde de manera específica les diferents formes de violència contra la infància i l'adolescència (tracta, explotació, _bullying_, _ciberbullying_, segregació, desnonaments).
5. Aprovació d'un Pacte d'Estat per l'acolliment i l'atenció de xiquets, xiquetes i adolescents no acompanyats (MENA) amb un finançament anual de 65 milions d'euros. A més, impulsarem l'accés al permís de residència i de treball una vegada hagen assolit 18 anys d'edat i continuen en territori espanyol.
6. Promoció de la implementació efectiva de l'Estratègia d'Infància de la Cooperació Espanyola que reunisca els actors rellevants de l'Administració de l'Estat, Administracions Autonòmiques, societat civil i món acadèmic.
7. Inclusió, dins de les polítiques de protecció dels i les xiquetes, de mesures que garantisquen la llibertat d'expressió de la sexualitat amb el fi de combatre el rebuig, l'estigmatització i l'assetjament pel fet de decidir lliurement l'opció sexual; i desenvolupament de programes específics d'atenció a infància víctimes de maltractaments, violència i abusos sexuals, en tots els àmbits.
8. Modificació de la Llei Orgànica de Responsabilitat Penal del Menor, ja que representa un clar retrocés en oferir una resposta punitiva i vindicativa cada vegada més pròxima al dret penal de les persones adultes, relegant els principis de reeducació i reinserció. Defensem un model de justícia penal progressista amb mitjans econòmics, materials i humans suficients inspirat en l'interès superior del i la menor, no adreçat a satisfer el populisme punitiu ni l'alarma social.
9. Impuls de campanyes de prevenció de la violència de gènere, amb programes específics de prevenció de la violència masclista des de la infància i en tots els graus educatius, dins de l'horari lectiu. A més de la creació d'un pla d'intervenció amb xiquetes i xiquets exposats a violència masclista perquè puguen rebre assistència psicològica amb el permís d'un únic progenitor. Així com un pla d'intervenció especialitzat de xoc contra la violència masclista entre adolescents. Posarem atenció en el ciberassetjament i en tot tipus de violències masclistes que inunden les nostres pantalles com ara telèfons, ordinadors, televisió etc. que normalitzen les masculinitats violentes.

#### Dret de les famílies

1. Aprovació d'una Llei estatal de famílies monoparentals o en situació de monoparenalitat, en el marc del decret 19/2018 de la Generalitat, que equipare les ajudes i bonificacions amb les famílies nombroses i reconega la singularitat.
2. Creació d'òrgans d'anàlisi i control dels equips psicosocials adscrits als Jutjats de Família, així com protocols d'actuació per a tots els especialistes.
3. Promourem un pacte per uns nous usos del temps i coresponsabilitat basat en el foment de la criança familiar, la redistribució del treball, reconeixement de l'oci educatiu i el respecte amb el nostre medi ambient.
4. Disseny de noves polítiques de conciliació de la vida laboral i familiar amb mesures de flexibilització de l'horari laboral, incentius econòmics i flexibilitat laboral per a totes aquelles persones que vulguen augmentar-ne la dedicació a la criança dels fills i filles.
5. Millora dels processos d'adopció internacional perquè garantisquen els drets de les xiquetes i xiquets als països d'origen i dotar-los de major transparència.
6. Foment i difusió de programes d'acolliment familiar.
7. Introducció en la Cartera de Prestacions del Sistema Nacional de Salut dels serveis amb biaix discriminatori; en concret, l'accés a les tècniques de reproducció assistida de les dones sense parella home i de les persones trans (amb capacitat de gestar) o les seues parelles.
8. Reconeixement del dret a l'adopció i la filiació conjunta de les parelles del mateix sexe equiparant-les a les parelles de diferent sexe. Treballar en l'àmbit internacional per a eliminar les limitacions a l'adopció internacional per part de parelles del mateix sexe.
9. Aprovació d'una Llei de parelles de fet que equipare els drets dels fills i filles no matrimonials als matrimonials en els casos de parelles del mateix sexe.
10. Reforma que canvie la denominació de la prestació social per maternitat i paternitat, que s'anomenaran permisos de criança i referenciaran la seua durada.
11. Suport i visibilització de la diversitat familiar en les actuacions de l'Administració de l'Estat en infància i família, que contemplen la diversitat familiar i garanteixen  els drets dels i les menors, dels pares i mares.
