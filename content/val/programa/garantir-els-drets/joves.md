---
title: 'Garantir els drets / Joves'
---

### Joves

Volem desmitificar la idea que els joves som una generació perduda, poc mobilitzada i passiva. Som conscients que som una generació que hem viscut, pràcticament amb tots els avanços democràtics pels quals les nostres mares i pares, els nostres avis i àvies van lluitar sense descans. Però també som conscients que molts de nosaltres no hem conegut una altra cosa que no haja sigut la precarietat constant com a conseqüència de la inestabilitat laboral. De fet, molts de nosaltres hem hagut d'emigrar a altres països perquè la precarització no ens va permetre iniciar la nostra carrera professional.

Una cosa tenim clara, i és que no volem que ens furten el nostre present. És més, volem avançar, volem ser el motor de la transformació social. Creiem en un món just, igualitari, feminista, inclusiu, ecologista i d'esquerres. Sabem que aquests drets i valors no estan garantits i poden estar en perill si torna la dreta (en qualsevol de les seues variants). De fet, ja ho comprovarem durant els governs de PP. Però no ens fan por; al contrari, ens enfaden i aconsegueixen treure la nostra força i el nostre orgull generacional. Així ho demostrem dia a dia quan eixim al carrer amb les mobilitzacions feministes del 8M, a les concentracions pel clima amb el moviment Fridays For Future, i quan demanem un Tracte Just que ens permeta cobrir les despeses dels serveis públics i de qualitat que volem preservar.

Perquè totes estes reivindicacions siguen una realitat, necessitem tindre un peu als carrers i un altre a les institucions. I les institucions necessiten gent imparable que aconseguisca dur la veu del jovent i fer realitat les nostres reivindicacions:

#### Ocupació: Volem treball i no fer les maletes

1. Aprofundir en una estratègia d'ocupació estatal centrada a combatre la temporalitat i la parcialitat als contractes.
2. Millorar l'accés a l'assessorament jurídic per al sector jove.
3. Aprofundir en la qualitat del programa de Garantia Juvenil. Elaborar un nou Decret consensuat amb les Comunitats Autònomes centrant els esforços econòmics en afavorir les ajudes a la contractació a temps complet i indefinida; i que millore els procediments d'inscripció i participació amb una visió integral de la resta de serveis i programes d'ocupació jove propis.
4. Promoure l'ocupació juvenil mitjançant la promoció de sectors estratègics poc desenvolupats relacionats amb l'ocupació verda, el sector primari i rural i relacionats amb el món de la dependència.
5. Incentius per a la contractació juvenil i per a la creació d'empreses per part dels joves.
6. Per posar fi al frau i l'abús de les beques i contractes de formació precaris, cal un Pla Estatal de beques de primer treball i formació laboral, així com per a investigadors.
7. Incentiu a l'ocupació dels i les joves amb diversitat funcional tant en el sector públic com en el privat.
8. Foment de la xarxa investigadora que contribuïsca al foment de la investigació i done ocupació als joves investigadors que vulguen retornar.

#### Habitatge: necessitem el nostre espai

##### Espanya és un dels països de la Unió Europea amb major nombre d'habitatges buits, mentre que al mateix temps és un dels països on els seus joves tarden més a emancipar-se. Proposem:

1. Impuls de la promoció pública i reserva de quotes d'habitatges de lloguer a preus inferiors al mercat per a joves què no ultrapassen un nivell màxim d'ingressos, mitjançant una borsa pública d'habitatges. Implementarem l'obligació de destinar un 30% de la nova construcció a vivenda protegida de Protecció Oficial, de Preu taxat i de lloguer; del qual un 7% es destinarà a habitatge jove.
2. Mecanismes d'ajuda (als joves) i estímul (als propietaris) perquè els habitatges que hui estan buits puguen generar un parc d'habitatges de lloguer per a joves.
3. Creació de residències i allotjaments protegits a preus assequibles destinats a estudiants, treballadors joves i per a col·lectius joves amb especials necessitats de tutela.
4. Capacitat de les comunitats autònomes i dels ajuntaments per regular els preus màxims de lloguer en zones urbanes saturades.

##### Participació juvenil a tots els àmbits

El resultat de les polítiques que es fan hui, serà l'espill de la societat de demà. Els i les joves de la societat valenciana tenen moltes coses a dir en relació al seu futur. Necessitem afavorir la participació i empoderament de les i els joves en la vida social i decisions polítiques. Proposem:

1. Desenvolupar normativament l'article 48 de la CE, perquè contemple una llei de Participació Juvenil on es regule de forma específica el moviment associatiu juvenil: entitats d'educació en el temps lliure i de voluntariat juvenil, associacions d'estudiants, sindicats, partits polítics, organitzacions empresarials i religioses, etc. A més, establirem un marc per garantir els Consells de la Joventut en l'àmbit autonòmic com a organismes que han de ser garantits, amb figures independents de les administracions autonòmiques i amb suficiència de recursos per funcionar.
2. Crear una Secretaria d'Estat de Joventut que vetle per fomentar la investigació i les polítiques de joventut en tots i cadascun dels departaments ministerials i administracions públiques.
3. Blindatge del Consejo de la Juventud de España amb una Llei que el definisca com a màxim òrgan de participació i representació de la joventut en l'àmbit estatal, independent al govern d'Espanya, amb capacitat per participar i prescriure als òrgans del Congrés i del govern que desenvolupen polítiques de joventut, i amb recursos garantits per al seu funcionament.
4. Dret a vot a 16 anys.

##### Polítiques de joventut coordinades

Potenciar el paper de l'INJUVE com a organisme per a l'intercanvi i foment de les bones pràctiques en matèria de joventut.

1. Reforç i impuls de l'Observatori de Joventut de l'INJUVE, establint una regularitat i coordinació entre els diferents estudis i sondejos que realitza.
2. Elaboració d'un sistema d'indicadors sobre l'estat de la joventut que servisquen com a aplicació pràctica en els diferents projectes i plans establits.
3. Recuperació i regulació d'una comissió interministerial de joventut al govern d'Espanya, on es reunisquen periòdicament els ministeris que tracten assumptes més relacionats amb la joventut per coordinar les seues actuacions, i amb la participació del CJE.
4. Impuls i suport a les xarxes de professionals de joventut que es coordinen en l'àmbit estatal.

#### Educació: la nostra (la vostra) aposta de futur

##### Educació Formal

1. Defensem una escola pública i laica de qualitat, com a garantia de l'exercici del dret a l'educació en condicions d'igualtat i que respecte la llibertat de consciència, ensenye sense dogmes i elimine tota forma d'adoctrinament del currículum escolar.
2. Promourem la derogació de la LOMQE i paralització del calendari d'aplicació. És una llei mercantilista, antidemocràtica, discriminatòria i sexista, autoritària, segregadora, excloent i competitiva. No hi ha prou amb modificar-la.
3. Reforma del sistema de beques i ajudes a l'estudi per evitar les desigualtats a l'accés en el sistema educatiu obligatori i superior.
4. Pla de xoc contra el fracàs i l'abandonament escolar per a reduir-los amb mesures de prevenció, detecció i intervenció amb diferent incidència segons cada etapa educativa i el context de cada centre elaborades amb la comunitat educativa i els ajuntaments.
5. Laïcisme a l'escola pública com a garantia de l'exercici del dret a l'educació de tot el món en condicions d'igualtat respecte a la llibertat de consciència, i amb un ensenyament sense dogmes. La religió fora de les escoles.
6. Augment de l'atenció educativa, amb recursos materials i personals, per a l'alumnat amb necessitats educatives especials.

##### Educació No Formal

1. Reconèixement i impuls de l'educació no formal i el voluntariat juvenil com a eina educativa, amb un suport a les entitats juvenils que eduquen en el temps lliure i fan voluntariat, i amb un suport a les iniciatives i propostes per a l'acreditació de les competències adquirides pels joves a l'educació no formal i el voluntariat.
2. Desenvolupament de campanyes i plans coordinats amb el teixit associatiu juvenil per promocionar i afavorir el creixement de l'oferta d'educació no formal de base associativa.
3. Homologació i acreditació efectiva de les titulacions en matèria d'activitats de temps lliure entre les diferents autonomies.
4. Foment de la formació en matèria de temps lliure, afavorint i donant suport a xarxes d'escoles d'animació, i afavorint un procés per facilitar el reconeixement d'aquestes titulacions, en les diferents autonomies, per part de les administracions competents en educació i ocupació.
5. Promoció i ampliació de la xarxa estatal d'albergs juvenils.

#### Salut: cuidem els nostres cossos

Els joves també ens preocupem per la nostra salut. Volem que tots els i les joves tinguen garantit l'accés a uns serveis sanitaris i de qualitat sense entrebancs. Volem decidir sobre el nostre cos amb llibertat i sense impediments externs ni de terceres persones:

1. Necessitem serveis, programes i campanyes educatives enfocades en la promoció d'una vida sana amb la implicació de l'administració.
2. Revitalització dels serveis de planificació familiar i accés de les persones joves a aquests serveis.
3. Millorar a l'accés als anticonceptius.
4. Reducció de les pràctiques que puguen suposar risc d'alcoholisme, drogues, i malalties de transmissió sexual mitjançant el desenvolupament de programes de prevenció i educació per a la salut en aquestes àrees.
5. Elaboració d'una estratègia de prevenció de la ludopatia amb mesures enfocades a l'àmbit de la joventut.
6. Pla de salut sexual des de la perspectiva de gènere i LGTBI que promoga en tota la ciutadania, i especialment entre els més joves -a través de la seua implementació en centres educatius-, l'educació sexual des d'un vessant positiva i de prevenció de violències malalties físiques i afectives.
7. Atenció als problemes psicosocials.
8. Inclusió del concepte de diversitat sexual en l'Administració pública.

##### Igualtat i diversitat

1. Implementació d'un pla d'acció contra l'assetjament escolar LGTBI.
2. Programa de sensibilització dirigit al conjunt de la societat educativa, pares, mares, docent i alumnes, que destaque la importància de combatre la discriminació i eduque en valors de convivència no sexistes, no LGTBIfòbics, no masclistes i de respecte a la diversitat i promoga la creació d'una societat lliure de discriminació.
3. Impuls d'un programa a l'àmbit educatiu per desterrar la LGTBIfòbia i per a respectar la diversitat afectiva-sexual
4. Aplicació de mesures educatives perquè les dones siguen reconegudes com a ciutadanes de ple dret i, concretament, als centres escolars, s'aplicaran pràctiques d'igualtat des dels 3 anys.

##### Medi Ambient i Canvi Climàtic

El canvi climàtic és un dels majors reptes al qual s'enfronta la societat però en especialment, és el jovent qui més patirà les seues conseqüències. Conscients d'això, en els últims mesos, baix el nom de Fridays For Future, joves de tot el món hem eixit als carrers i hem deixat d'anar a les escoles, als instituts i universitats per demanar acció i justícia climàtica JA! Pel nostre present però també pel de les generacions futures, demanem contundència política davant el canvi climàtic. Per això demanem:

1. Declarar l'Estat d'Emergència Climàtica de manera oficial a nivel del Estatal i actuacions concordes al nivell d'urgència.
2. Executar una reducció dràstica d'emissions i cessar el comerç de drets d'emissió. Instem que es complisquen els compromisos adquirits en l'Acord de París signats en 2015.
3. Fomentar les energies renovables i l'autoconsum compartit de forma efectiva.
4. Aplicar un pla immediat de Transició Energètica Justa per a permetre una societat lliure d'emissions, que pose especial èmfasi a acabar amb la pobresa energètica.
5. Establir mesures per a arribar al residu zero.
6. Reformular el sistema de mobilitat, orientant-lo a la millora del transport públic sostenible
7. Promoció, divulgació i campanyes de conscienciació sobre la crisi climàtica que promoguen el consum crític i responsable a tots els nivells.
8. La gestió forestal i urbanística ha de contemplar la recuperació dels boscos revertint la pèrdua de cobertura vegetal
9. Acabar amb les indústries més contaminants, incloent-hi l'agricultura i la ramaderia industrial.
10. Promoure un model agroalimentari ecològic, local, just i equitatiu.

##### Mobilitat accessible per arribar ben lluny

Per poder estudiar, trobar treball o tindre vida social, els joves i les joves hem de desplaçar-nos i poder comptar amb uns transports públics que arriben a tots llocs i que siguen econòmicament viables:

  - Facilitar la mobilitat entre comarques i pobles de la mateixa comarca en aquelles on és escàs, com és el cas del: tren Gandia-Dènia, bus Gandia-Alcoi.
  - Garantir preus assequibles per al transport públic. Crear abonaments joves a tot el territori de l'Estat fins als 30 anys.



##### Oci i Cultura: el nostre Temps lliure

  - Promoció de la participació i l'associacionisme juvenil per a un model cultural alternatiu basat en l'humanisme, la cooperació i la solidaritat.
  - Promoció i coordinació interterritorial de polítiques saludables d'oci i temps lliure.
  - Promourem una Llei integral del joc que considere el joc com una activitat d'especial risc per a la salut i introduirà limitacions a la publicitat similars a les que actualment s'apliquen a l'alcohol i al tabac i protegisca de manera prioritària als xiquets i xiquetes així com a la població adolescent amb la prohibició de publicitat de cases d'apostes i de la seua localització prop d'instituts, parcs, hospitals i centres de tractament d'addiccions.
  - Impuls de l'accés a l'esport tant en la infantesa com en la joventut a través de projectes públics de preus assequibles.
  - Foment del consum responsable i ètic.
  - Recuperació l'espai públic per millorar l'associacionisme i la cooperació jove.
