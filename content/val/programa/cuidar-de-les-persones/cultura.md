### Cultura
La cultura és, alhora, un dret fonamental i un motor del desenvolupament sostenible. Produeix noves idees i noves tecnologies que permeten a les persones responsabilitzar-se del seu propi desenvolupament i estimular la innovació i la creativitat, i impulsar un creixement integrador i sostenible. Al mateix temps, la cultura és fonamental per garantir la cohesió social i la construcció d'unes identitats col·lectives fonamentades en la diversitat. I això, en un estat plurinacional com ho és l'espanyol, resulta imprescindible, sobretot per a les cultures minoritzades com la nostra.

Hem assistit, durant molts anys, a la inexistència d'una política cultural coherent. Els governs de la dreta espanyola van actuar amb els sectors culturals com si aquests foren els seus enemics, tot impulsant mesures que atemptaven directament contra qüestions tan bàsiques com és la llibertat creativa. Però les persones i entitats que creen, produeixen, difonen i consumeixen cultura no només necessiten llibertat, sinó també un suport decidit de les administracions públiques; un suport que no es convertisca en un instrument per comprar voluntats. Que la cultura compte amb un finançament adient no només és clau per garantir  la supervivència com a sector econòmic, sinó que és condició _sine qua non_ per assegurar la independència dels poders polítics.

Cal abordar la cultura des d'un punt de vista estratègic, a mitjà i llarg termini, amb l'articulació de polítiques participatives obtingudes mitjançant elevats nivells de consens amb els agents culturals del territori. No cal oblidar que la cultura és una competència transferida a les comunitats autònomes, per la qual cosa és fonamental redefinir la relació entre el govern central i els governs autonòmics per tal de garantir que aquests tinguen els recursos necessaris per poder exercir de forma efectiva les seues competències. I cal un pacte, d'àmbit estatal, que done visibilitat, força i seguretat al procés efectiu de traspàs de competències i recursos.

Tot açò no impedeix que s'estableixen i reforcen mecanismes de coordinació que permeten gestionar de forma òptima els recursos públics, simplificar les càrregues burocràtiques i garantir uns mínims en l'àmbit estatal, sobretot en matèria de drets laborals, llibertat creativa, accés al finançament, etc.

Les nostres propostes són:

#### Una nova governança en l'àmbit de la cultura
1. Creació d'una Mesa de la Cultura d'àmbit estatal que aplegue les administracions central i autonòmica, així com la representació dels sectors (col·legis professionals, associacions, col·lectius, etc.) Serà el marc de diàleg i negociació permanent que haurà de garantir la coherència de les polítiques culturals desplegades.
2. Implantació d'un Codi de Bones Pràctiques per a l'elecció dels càrrecs directius dels espais culturals públics.
3. Impuls de la signatura, en el marc de la Conferència Sectorial de Cultura, d'un Pacte per la Cultura que implique una planificació plurianual d'inversions i accions concretes i que marque, així mateix, objectius pressupostaris que garantesquen el finançament autonòmic en matèria de cultura.
4. Transformació del Ministerio de Cultura en un òrgan de coordinació de les comunitats autònomes, que són les competents en aquesta matèria, per evitar així el desequilibri territorial en les programacions i infraestructures culturals. Per això, cal l'articulació d'un Pla de Racionalització i Descentralització que permeta el traspàs de determinats organismes, que actualment són competència ministerial, a les comunitats autònomes. Seria el cas, per exemple, del Teatro de la Zarzuela o la Filmoteca Española, que haurien de ser traspassats a la Comunitat de Madrid. Així mateix, proposem deslocalitzar determinats òrgans de gestió cultural, com ara l'Instituto de Cinematografía y de las Artes Visuales, que es podria instal·lar a la ciutat d'Alacant.
5. Traspàs a les comunitats autònomes els 16 museus «nacionals» gestionats directament pel Ministerio de Cultura, entre ells el Museu de Ceràmica «González Martí», a València. El traspàs s'haurà de fer en condicions que garantisquen la sostenibilitat econòmica dels museus transferits, mitjançant acords entre l'estat i les comunitats autònomes.
6. Promourem el traspàs complet a la Generalitat Valenciana del Museu de Belles Arts de València, mitjançant un pla de transferència que garantesca la plena possessió per part de la Generalitat de l'immoble que ocupa el museu, i de la seua col·lecció. Per fer-ho efectiu, es crearà una Comissió Bilateral que garantisca la dotació pressupostària necessària per fer efectiva la transferència amb totes les condicions. En el mateix cas es trobaran les biblioteques i arxius públics de titularitat estatal (València, Castelló, Alacant i Oriola), l'Arxiu del Regne de València i el Castell de Sagunt.
7. Impuls de la desmilitarització i el traspàs a la Generalitat de la propietat i l'ús del Convent de Sant Domènec de la ciutat de València.
8. Retorn de la Dama d'Elx torne a la ciutat d'Elx, per a la seua exhibició en l'entorn on va ser localitzada, i perquè puga ser interpretada en relació amb els jaciments ibèrics del Baix Vinalopó.
9. Llei del Mecenatge que permeta la participació de persones, empreses i entitats en projectes culturals, amb incentius fiscals que servesquen d'estímul.
10. Impuls de la coordinació, mitjançant la Conferència Sectorial de Cultura, de totes aquelles inversions estatals adreçades a espais patrimonials o infraestructures culturals, per tal de donar la màxima transparència a aquests procediments. En aquest cas es trobaran les ajudes sorgides de l'1'5% cultural, que concedeix el Ministerio de Fomento, així com les subvencions i indirectes que es fan sense publicitat ni pública concurrència.
11. Impuls de la transformació de l'Instituto Cervantes en Institut de les Cultures Hispàniques, per garantir que siga un organisme de difusió de totes les llengües i cultures de l'estat espanyol, tant a l'interior com, especialment, a l'exterior. Això permetrà que la xarxa del Cervantes existent arreu del món també ho serà de la resta de cultures i llengües.
12. Creació del Premi Isabel de Villena, promogut i sufragat amb recursos de l'Administració Central de l'Estat, per reconèixer la creació literària en la nostra llengua. Es crearan, així mateix, guardons literaris per al foment i promoció de l'èuscar i el gallec, amb un dotació, difusió i caràcter semblants als del Premio Cervantes.

#### Suport a la creació, la producció, la difusió i el consum cultural
1. Aplicació del tipus superreduït de l'IVA al 4% per als productes i serveis culturals.
2. Regulació la situació contractual, la seguretat social i la fiscalitat directa i indirecta tenint en compte les particularitats del treball artístic i de la carrera professional de treballadores i treballadors.
3. Transició de les subvencions a fons perdut a contractes-programa en què s'avalue la rendibilitat social i educativa dels projectes.
4. Ampliació dels límits imposats als drets de propietat intel·lectual per afavorir els usos educatius i culturals sense ànim de lucre.
5. Creació d'entitats de gestió de drets de propietat intel·lectual, l'àmbit d'actuació de les quals vindrà determinat pel repertori que voluntàriament els siga confiat pels creadors lliurement associats.
6. Revisió del concepte legal d'autor, per incloure noves figures en consonància amb l'estat actual de la creació artística.
7. Foment de l'associacionisme en l'àmbit cultural.
8. Increment dels continguts culturals en tots els nivells del sistema educatiu per tal de dotar les noves generacions dels valors democràtics i les capacitats analítiques i creatives que els seran necessàries per a ser ciutadans crítics, responsables i solidaris.
9. Llei d'Accés a la Cultura que garantisca el dret ciutadà a accedir a la cultura, tot fent especial esment a l'equilibri territorial, la cohesió social, i l'accessibilitat universal.