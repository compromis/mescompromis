### Polítiques Inclusives
La política social és una competència d'àmbit autonòmic i municipal que ha d'estar degudament finançada per l'Administració General de l'Estat. A més, des de l'òptica de cooperació entre administracions públiques, l'Administració General de l'Estat ha d'ajudar a coordinar les polítiques socials, d'igualtat d'oportunitats i de suport a les famílies per tal de garantir la millor prevenció i protecció, promoció de drets i participació de la ciutadania. L'harmonització de les prestacions socials i subsidis dels diferents sistemes de protecció, independentment del seu àmbit competencial, és clau per generar cohesió social i evitar bretxes de cobertura entre els diferents col·lectius de persones vulnerables en un mateix territori. Per això, és clau referenciar tot el sistema públic de protecció a un mateix indicador: el Salari Mínim Interprofessional (SMI).

Situar a les persones en el centre del sistema, és fonamental per a garantir els seus drets, i tot això passa per que aquesta política vaja acompanyada d'un personal de referència capaç d'atendre les necessitats de cada persona.

1. Simplificació i unificació de les diferents prestacions per desocupació de llarga durada, com són la Renda Activa d'Inserció (RAI) i el Programa d'Activació per a l'Ocupació (PAE), dotant-lo de major estabilitat i referenciant-lo al 60% del SMI. Així com un increment sobre la prestació del 20% per cada filla o fill menor d'edat. I complementarietat amb la Renda Valenciana d'Inclusió.
2. Impuls d'un nou Pla Concertat dels Serveis Socials Inclusius per al desenvolupament dels Serveis Socials, així com un nou Pla d'Ordenació dels Serveis Socials Generals i Especialitzats que atenga la necessària territorialització, comarcalització, municipalització i inclusió de la participació de la iniciativa social en la xarxa pública de serveis socials. Increment de la seua dotació fins als 140 milions d'euros.
3. Sistema de cooperació autonòmic, amb el suport econòmic i tècnic de l'Estat, per tal de garantir que les persones titulars de prestacions i ajudes autonòmiques que canvien de residència a una altra comunitat o ciutat autònoma la continuen cobrant fins que tinguen reconeguda la prestació autonòmica o local del nou lloc de residència.
4. Impuls d'una normativa estatal que determine les bases, els requisits i les condicions dels serveis prestats per empreses privades a fi de reduir i eliminar la privatització i externalització de serveis.
5. Derogació de la la Llei de Racionalització de l'Administració Pública, especialment en allò que afecta la recuperació de les competències municipals en matèria de serveis socials per part dels ajuntaments.
6. Ratificació del Conveni 189 de l'Organització Internacional del Treball (OIT) sobre el treball decent per a les treballadores i els treballadors domèstics amb l'objectiu d'equiparar-se al mateix tracte que la resta de persones assalariades.
7. Fiscalitat justa en l'àmbit de les cures on s'incloguen dins de la categoria d'IVA superreduït tots aquells productes de primera necessitat i d'higiene o cura personal, com ara bolquers, higiene geriàtrica, preservatius femenins i masculins i d'altres barreres profilàctiques per a la prevenció de les ITS.
8. Transferència completa de la gestió del 0'7% de l'IRPF social a les comunitats i ciutats autònomes.
9. Promourem la ratificació de la Carta Social Europea revisada. La Carta Social Europea revisada contempla una sèrie de drets socials que reforçarien el nostre Estat social i democràtic de dret i que s'adapten millor a la realitat existent; entre d'altres qüestions, cal ressaltar el dret a la protecció contra la pobresa i l'exclusió social o el dret a l'habitatge.

#### Majors
1. Blindatge de les pensions constitucionalment per evitar qualsevol intent de privatització.
2. Dignificació de les pensions, equiparant-les a la mitjana europea. Les pensions mínimes s'incrementaran com a mínim en un 60% del salari mitjà tal i com indica el Protocol Addicional de la Carta Social Europea. A més, en el marc de la protecció social, les pensions no contributives es vincularan al SMI i progressivament s'unificaran al marc del 60% del salari mitjà.
3. Garantia del compliment per part de l'Administració General de l'Estat amb la Comunitat Valenciana en matèria d'autonomia personal i persones en situació de dependència. Aportació del 50% del finançament de la llei d'autonomia personal i persones en situació de dependència.
4. Posarem en marxa de l'Estratègia Estatal d'Envelliment Actiu 2020-2025 que, junt amb els programes d'estances vacacionals i el termalisme, incloga una programació cultural, esportiva i social que fomente l'envelliment actiu, saludable i inclusiu. A més, tindrà com a base la salut, la participació i la seguretat, i establirà fórmules perquè la gent major puga integrar-se en empreses per a traslladar-hi la seua experiència. Establiment dels plans especials per atendre els principals problemes de la tercera edat i quarta edat que afecten tant qüestions econòmiques com mèdiques o de soledat, rebuig familiar, marginació social i maltractament als majors.
5. Pla per combatre l'escletxa digital entre la població major, especialment a les zones rurals.
6. Redefinició dels objectius de la geriatria per tal d'aconseguir mantenir els majors al seu domicili en condicions funcionals i independents amb una digna qualitat de vida; i desenvolupament d'un sistema assistencial a tots els nivells amb atenció integral (treball en equip) i mobilització de tots els recursos necessaris per al benestar. Així com garantir l'assistència prolongada en cas de necessitat, fora i dins del domicili, reorganitzant al mateix temps els serveis sanitaris i dirigint-los més cap a la prevenció que cap a la recuperació.

#### Coordinació sociosanitària
##### Addiccions
1. Regulació no penal de totes les drogues per poder controlar-ne la qualitat i l'accés, i, des de la no criminalització, dotar les institucions de la informació completa i objectiva sobre els efectes del consum de les drogues. Front a les mesures penals, potenciarem les de rehabilitació, reinserció social, formació i serveis a la comunitat, a més de la promoció de programes de disminució del risc i reducció del dany, així com programes de desintoxicació orientats a l'abstinència i al consum responsable.
2. Pla Nacional sobre Drogues, amb el fi de fer efectives les línies d'actuació d'educació en la responsabilitat, consum, hisenda, etc., des d'una visió integradora.
3. Augment dels recursos per a les persones drogodependents i les seues famílies (suport psicosocial i jurídic, plans de reinserció social, habitatges tutelats) i modificació de les mesures penitenciàries perquè els compliments es realitzen en centres adequats de deshabituació i orientats a la reinserció social.
4. Promoció d'una Llei integral del joc que el considere com una activitat d'especial risc per a la salut, que introduisca limitacions a la publicitat similars a les que actualment s'apliquen a l'alcohol i al tabac i que protegisca de manera prioritària els xiquets i les xiquetes, així com a la població adolescent, amb la prohibició de publicitat de cases d'apostes i de la seua localització prop d'instituts, parcs, hospitals i centres de tractament d'addiccions.
5. Defensa del model biopsicosocial en el tractament de les addiccions, tot garantint atenció i tractament amb caràcter universal, integral i integrador a qualsevol persona usuària.
6. Potenciació dels programes de reducció de danys, així com recursos com ara les xarxes de comunitats terapèutiques per a l'atenció i el tractament de les drogodependències i d'altres addiccions.
