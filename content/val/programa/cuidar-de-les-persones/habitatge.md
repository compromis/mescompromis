### Habitatge
El dret constitucional a l'habitatge comporta el reconeixement del fet de disposar d'un sostre estable. L'habitatge és una necessitat humana de primer ordre, per la qual cosa, els poders públics han de garantir l'accés universal i de qualitat. L'habitatge no pot ser objecte d'especulació, i això també implica evitar que la construcció siga una activitat lesiva per a l'entorn natural i per als paisatges urbans ja consolidats. La construcció ha d'estar sempre harmonitzada amb el medi ambient. I, per tant, cal implantar les següents mesures:

1. Promulgar una Llei que garantisca un habitatge digne que tinga com a mínim les següents consideracions:
    1. Adopció d'unes polítiques i unes mesures encaminades a garantir l'accés a un habitatge digne a totes les persones, amb especial atenció a aquelles que es troben en situació d'especial vulnerabilitat social o econòmica.
    2. Implementació de l'obligació de destinar un 30% de la nova construcció a habitatge protegit de Protecció Oficial, de Preu Taxat i de lloguer; del qual, un 7% es destinarà a habitatge jove.
    3. Promoció del manteniment de la desgravació fiscal del 15% de les quantitats abonades per disposar d'un habitatge, siga de règim de propietat o de lloguer, tot dotant-lo dels límits socials adequats i exclusivament per a l'habitatge habitual.
    4. Reforma del procediment d'execució hipotecària per tal de garantir a la persona deutora la plenitud d'exercici dels mecanismes generals de defensa i de prova.
    5. Abaratiment dels tràmits per al canvi d'hipoteca, mitjançant la reforma de la Llei 2/1994.
    6. Regular els desnonaments i llançaments per tal de garantir que no es podrà fer fora de l'habitatge a cap persona sense una alternativa habitacional digna i adequada al seu nivell de renda, considerant l'alternativa habitacional en el seu entorn habitual i social.
    7. Aturar d'urgència tots els desnonaments de primer habitatge a les famílies que no tinguen alternativa habitacional, especialment a persones majors que avalaren familiars en un crèdit hipotecari.
    8. Limitar la responsabilitat de la persona deutora hipotecària al bé hipotecat. Dret a la dació en pagament de l'habitatge quan es tracte de l'habitatge habitual de la persona deutora i aquesta es trobe en situació d'insolvència no buscada de propòsit.
    9. Permetre a ajuntaments i comunitats autònomes regular els preus de l'habitatge en determinades zones urbanes.

2. Flexibilització de la regla de despesa perquè els ajuntaments puguen destinar el superàvit a habitatge i lloguer social.
3. Garantir la promoció pública de l'habitatge en lloguer. Implantació de sistemes de lloguer que afavorisquen també la rehabilitació d'habitatges: aquelles persones propietàries d'habitatges antics que accepten llogar-los a particulars per un preu taxat inferior al de mercat seran compensades de les seues pèrdues amb subvencions adreçades a la rehabilitació de l'immoble.
4. Dedicar a lloguer social d'habitatges procedents d'entitats bancàries rescatades.
5. Promoció de deduccions fiscals a l'IRPF, a l'IBI o ajudes a la rehabilitació als arrendataris que lloguen per sota d'un preu fixat pels ajuntaments.
6. Garantia d'una oferta pública suficient d'habitatge assequible, adequat i de qualitat per congelar el preu bàsic de l'habitatge protegit perquè disminuisca l'esforç salarial d'adquisició.
7. Adopció de mesures per tal d'afavorir la repressió de les pràctiques d'assetjament immobiliari i la discriminació al sector immobiliari.
8. Obligatorietat que les despeses immobiliàries associades a la recerca de lloguer repercuteixen al propietari, ja siga persona física o persona jurídica.
9. Limitació de les garanties addicionals a una mensualitat que haurà de depositar-se a les institucions municipals encarregades d'habitatge.
10. Enduriment de les condicions fiscals dels anomenats "pases" o compra-vendes successives d'habitatge quan encara tan sols existeixen sobre el plànol, pràctica que afavoreix la utilització esbiaixada de la construcció per al frau impositiu.
11. Fi dels avantatges socials de les SOCIMI (Societats Anònimes Cotitzades d'Inversió en el Mercat Immobiliari).
12. Creació d'una xarxa pública d'allotjaments i pisos tutelats per a col·lectius amb necessitats específiques: en situació de dependència, víctimes de violència de gènere, salut mental i d'especial vulnerabilitat, tenint en compte les necessitats de les persones sol·licitants d'asil i refugiades.
13. Promoció del lloguer de pisos tutelats o assistits per a compartir, amb dissenys específics, per tal de fomentar la solidaritat i l'intercanvi intergeneracional.
14. Constitució d'un Consell Estatal de l'Habitatge, amb representació política i social àmplia, amb funcions d'observatori de l'evolució del sector i d'organisme consultiu i de proposta per tal de fomentar l'abaratiment del primer habitatge.
15. Reforma de la legislació en matèria de protecció del patrimoni historicoartístic i etnogràfic, especialment pel que fa a la protecció de les edificacions i dels entorns.

#### Rehabilitació d'edificis, barris i actuacions urbanes
1. Impuls d'un pla de rehabilitació d'habitatges que millore les condicions existents, ja que actualment un alt percentatge dels edificis no té aïllament tèrmic i més d'un milió de llars requereixen actuacions d'urgència, la qual cosa comporta que les pèrdues d'energia, al marge de les males condicions d'habitabilitat i de confort, incrementen la factura energètica i agreugen el problema de la pobresa energètica.
2. Desenvolupament de les ciutats i la revitalització dels barris, sobretot pel que es refereix als nuclis antics i barris d'acció social, per ser en la majoria dels casos on es concentra el major nombre d'habitatges que no reuneixen les condicions d'habitabilitat: per antiguitat de l'edifici, per abandonament dels barris o per l'edat i baix poder adquisitiu dels seus habitants.
3. Pla de rehabilitació energètica d'edificis públics que reculla ƒl'obligatorietat de rehabilitació per a la totalitat de les Administracions: hospitals i centres sanitaris, educatius, oficines, etc.
4. Impuls d'un pla de reactivació del sector de la construcció que promoga la R+D+i, reorientant-lo cap a la rehabilitació energètica, reformulant la capacitació tècnica de les persones treballadores i del conjunt del sector amb una revisió de màxima exigència energètica cap al Codi Tècnic de l'Edificació.
5. Transposició íntegra de la Directiva Europea d'Eficiència als Edificis (2010/31/UE), tot definint els requisits mínims per a qualificar un edifici com a Edifici de Consum Quasi Nul.