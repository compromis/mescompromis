### Educació
L’escola pública és i ha de ser un nucli de la societat. En ella recau la difícil tasca de formar com a futures persones ciutadanes les noves generacions. L’escola ha d’estar, doncs, permanentment oberta a la societat. Ha de configurar-se com una escola en què pares i mares, alumnat, professorat, associacions culturals i esportives, bandes de música, etc. hi participen activament i interaccionen entre elles. L’escola ha d’eixir de les parets dels centres escolars i ha d’estar al servei i impregnar la vida de les barriades, de les associacions i del conjunt de la societat amb la qual ha d’interaccionar.

L’educació ha d’estar a l’avantguarda en la lluita contra les desigualtats socials i de gènere. La seua tasca s’ha de centrar a corregir estereotips sexistes, proposar un currículum equilibrat que elimine les orientacions sexistes i desenvolupar totes les capacitats individuals amb independència del gènere; neutralitzar les diferències socials i situar tothom en igualtat de condicions i en igualtat d’oportunitats.

Entenem l’escola pública com a compromís social amb l’educació i per a l’educació, un compromís en què tots i cadascun dels agents que hi participen –alumnat, famílies, professorat i institucions- són de màxima importància i requereixen un tractament global i a la vegada diferenciat.

Considerem com a eixos principals en el desenvolupament d’una nova política educativa, inspirada en els principis exposats, els següents aspectes:
1. Derogació de la LOMQE i paralització del seu calendari d’aplicació. És una llei mercantilista, antidemocràtica, discriminatòria i sexista, autoritària, segregadora, excloent i competitiva. No n’hi ha prou amb modificar-la.
2. Modificació del Reial Decret de Concerts perquè la xarxa concertada siga realment subsidiària de la pública, amb distinció entre etapes obligatòries i no obligatòries, i eliminació dels concerts educatius als centres que no s’ajusten als principis reconeguts per la Declaració Universal dels Drets de Humans i la Declaració Universal dels Drets dels Xiquets i Xiquetes, així com aquells que fomenten la segregació.
3. Redefinició del paper del Ministeri d’Educació, per estar transferides les seues competències a les comunitats autònomes. Creació d’un Institut Interterritorial d’Educació que també gestione l’harmonització dels diferents sistemes educatius, i atribució de competències.
4. Augment progressiu de la inversió educativa fins arribar al 7% del PIB estatal en les pròximes legislatures.
5. Promoció del laïcisme a l’escola pública com a garantia de l’exercici del dret a l’educació de tothom en condicions d’igualtat i amb respecte a la llibertat de consciència, i amb un ensenyament sense dogmes. La religió, fora de les escoles.
6. Correcció de les desigualtats d’origen i promoció de fórmules i ajudes que faciliten la gratuïtat dels serveis complementaris com són menjadors, transport escolar, llibres de text i material didàctic necessari. Defensa d’un augment de recursos públics per a l’ensenyament públic.
7. Articulació d’un Sistema Comú d’Oci alternatiu i d’educació no formal, que garanteixa la igualtat d’oportunitats entre totes les xiquetes i els xiquets.
8. Inclusió dels xiquets i les xiquetes en els mecanismes de participació, per tal de garantir el compliment dels articles 12, 13, 14 i 15 de la Convenció sobre els Drets de la Infància de les Nacions Unides.
9. Impuls de la democratització i la cooperació de l’ensenyament i la participació de tots els agents socials. Desenvolupament d’un nou marc legal en què la democràcia interna, la cooperació i la participació de tots els agents socials implicats prevalga per sobre de qualsevol altra consideració.
10. Defensa d’un sistema educatiu que contribuisca a reduir les desigualtats socials; una educació integral i integradora que promoga l’autonomia personal i els valors socioafectius, la construcció d’una ciutadania crítica capaç d’entendre i transformar el món en el qual vivim.
11. Coeducació com a eix nuclear d’una escola inclusiva i equitativa en què tot l’alumnat, independentment de les condicions personals, la identitat de gènere, l’expressió de gènere, la seua sexualitat o l’origen social, siga atès en igualtat de condicions.
12. Establiment de la perspectiva de gènere en els currículums escolars de totes les etapes: des d’educació infantil fins a formació professional.
13. Fomento y priorización de la formació del professorat en renovació pedagògica, en la formació i aplicació de noves metodologies en l’aula: aprenentatge cooperatiu, aprenentatge col·laboratiu, avaluació formadora, comunitats d’aprenentatge, TIC, etc.
14. Fi de la cessió de sòl públic per a la construcció de centres educatius en mans privades.
15. Augment de l’atenció educativa amb recursos materials i personals, per a l’alumnat amb necessitats educatives especials.
16. Estabilitat per al personal educatiu i millora de les seues condicions laborals. Impuls de l’oferta àmplia d’oposicions i de l’augment del nombre de places ofertades d’acord amb les necessitats del sistema educatiu per tal d’assolir una educació de qualitat.
17. La formació del professorat és un dels pilars fonamentals de l’educació. Desenvolupament d’una intervenció que atenga tres àmbits: formació inicial, formació permanent, relació entre formació i condicions laborals, tot impulsant mecanismes de participació mitjançant els quals el professorat puga demanar cursos de formació que s’adapten a les seues necessitats educatives.
18. Promoció d’una escola que ensenye a pensar i potencie el pensament crític dels xiquets i les xiquetes i adolescents. Promoció de l’educació emocional, el respecte al medi ambient i als animals.
19. Establiment de ponts entre els centres educatius, les famílies i l’entorn social. Un compromís ferm amb els centres i una participació activa tot afavorint la posada en funcionament dels Plans Educatius d’Entorn.
20. Promoció de l’extensió de l’ensenyament públic i gratuït a l’educació infantil de 0 a 3 anys.
21. Millorarem l’oferta i l’accessibilitat dels ensenyaments artístics. Posarem en valor la importància dels ensenyaments artístics en els programes educatius i per a tota la ciutadania. Així com impuls del procés d’adscripció i integració dels estudis superiors de música al sistema universitari.
22. Impuls d’una nova planificació i nous models de la formació professional adaptats al model productiu, les necessitats de formació i el dret a l’accés al món del treball.
23. Llei estatal de formació i educació de les persones adultes que garanteixa un subsistema d’educació i formació permanent, integral i integrat. Promoció d’un acord institucional i social per a l’educació, formació i reciclatge professional al llarg de la vida.
24. Potenciació dels coneixements digitals i facilitació de l’alfabetització digital del conjunt de la població, tant escolaritzada com no escolaritzada. Millora de  l’oferta educativa, de qualitat a preus assequibles en els àmbits de TIC i altres matèries vinculades al canvi de model productiu, per a afavorir una economia social del coneixement. Dotació als centres educatius de material informàtic i tecnològic suficient perquè l’alumnat en puga fer ús de forma individual i continuada, fomentant-se les competències digitals entre la població.
25. Pla de xoc contra el fracàs i l’abandonament escolar per a reduir-los amb mesures de prevenció, detecció i intervenció amb diferent incidència segons cada etapa educativa i el context de cada centre elaborades amb la comunitat educativa i els ajuntaments.
26. Promoció d’un sistema d’educació superior que englobe el sistema universitari i el segon cicle de Formació Professional, capaç de donar una resposta més flexible i adaptada a la demanda d’estudis especialitzats per part d’empreses i agents socials.
27. Dins d’aquest ensenyament superior ha de contemplar-se també l’educació permanent i l’actualització de coneixements professionals, ara en mans d’organitzacions empresarials i sindicats.
28. Les universitats han de jugar un paper fonamental en el necessari canvi de sistema productiu que s’hauria de promoure des de les institucions per a respondre a les demandes de progrés de la societat. La universitat i la investigació són motors fonamentals de la innovació, el desenvolupament, la cohesió i la dinamització social, cultural i econòmica. Per açò és fonamental el suport a la formació superior, l’accés al coneixement i la seua transferència a la societat.
29.  Implantació d’un sistema d’avaluació periòdica en les universitats que permeta conèixer el rendiment dels recursos públics rebuts i foment de la cultura de coresponsabilitat social de tornada i millora dels resultats en R+D+i.
30.  Reorientació dels criteris d’avaluació de la qualitat. Cal reconèixer i avaluar el paper de les universitats en la democratització del coneixement científic, social i humanístic. Revisió i unificació dels procediments i criteris d’avaluació, tant de les titulacions com del professorat i de projectes de recerca, tot aplicant principis de transparència, equilibri, imparcialitat i validesa, publicant criteris, barems, components i resultats que no consistesquen en una mera fiscalització.
31. Dedicació i execució d’un 1% del pressupost de les comunitats autònomes a programes d'I+D+i.
32. Dotació dels representants del Congrés, del Senat i dels parlaments autonòmics d’assessorament científic per part de les universitats per tal que aquests puguen accedir a l'evidència científica generada en els seus respectius camps d'actuació legislativa.  
33. Aposta ferma amb mesures estratègiques per la igualtat de tracte i d'oportunitats i  integració de les dones en el Sistema Espanyol de Ciència, Tecnologia i Innovació, així com la seua promoció i evolució.
34. Inclusió de la perspectiva de gènere en tots els graus i màsters, de manera que les universitats hagen de posar al dia i adaptar les seues guies docents, els programes de les assignatures, els currículums i les metodologies de docència per tal de garantir aquest enfocament.
35. Revisió i ampliació del programa de beques universitàries de manera que qui menys tinga, menys pague.

#### Ciència i Innovació 
La generació i la transferència del coneixement és una delicada maquinària que requereix molt d'esforç i encert per posar-la marxa i, en canvi, qualsevol alteració dóna lloc a conseqüències que costa molts anys de revertir. Tradicionalment, la recerca, desenvolupament i innovació (R+D+i) ha sigut tractada com una moneda de canvi més en el procés de submissió als dictats d'austeritat per part de dirigents incapaços de distingir entre la despesa prescindible i la inversió necessària.

La importància de destinar recursos en R+D+i no solament repercuteix en el progrés econòmic d'un país, sinó que també representa una inversió de futur. En aquest sentit, la inversió en R+D+i significa avançar de manera multidimensional en aspectes que són crucials per a fer avançar la societat en qualitat de vida i benestar. Així és el cas de la recerca sobre el desenvolupament dels reptes globals com és la lluita contra el canvi climàtic, l’economia circular, les malalties estranyes, o la innovació en ciències socials, que aporten millores a l'administració pública i a la qualitat de vida de la societat. Per tot això presentem les següents propostes:

#### Tecnologia, R+D+i i societat
1. Disseny d’una carrera investigadora integral que prenga en consideració totes les etapes en la recerca, des de la fase predoctoral, passant per la post doctoral inicial i finalitzant amb l’estabilitat dels investigadors sèniors amb experiència.
2. Establiment d’un diàleg permanent de les associacions de defensa del personal de recerca amb les universitats públiques i el Consell Superior d'Investigacions Científiques (CSIC) que aborde des del consens totes les qüestions relatives a la carrera investigadora.
3. Recuperació de la intel·ligència i el talent perduts en l'emigració del personal de recerca altament format amb l'aposta per models de carrera professional estable i la garantia d'equips humans i tecnològics a llarg termini.
4. Millora de les condicions d’accés de les pimes, dels treballadors i les treballadores autònomes i persones emprenedores a serveis d’alt nivell tecnològic, tant en l’àmbit dels equipaments, assajos de productes, materials, etcètera, com en el disseny, consultoria i assessoria científiques, tècniques i de gestió, donant suport als projectes més viables i que eviten l’endeutament d’empreses i persones emprenedores.
5. Millora dels criteris de mesurament i avaluació del rendiment de l’R+D+i, equilibrant els factors referits a:
    - La projecció internacional.
    - Les repercussions econòmiques, socials i mediambientals dels resultats.
    - El caràcter obert i accessible dels productes de la recerca i l’orientació a la cooperació entre els agent que formen el teixit de creació i transferència de coneixement i el teixit productiu.

6. Impuls d’un sistema de gestió que rebaixe l'impacte burocràtic i siga més transparent: que concedeisca terminis amplis, idealment sempre oberts, mecanismes de sol·licitud àgils i sense exigència de documents innecessaris, revisió professional de l’impacte i viabilitat de les sol·licituds, i mesura eficaç i rigorosa dels resultats aconseguits.
7. Anàlisi de manera conscient i en profunditat les pràctiques internes que generen barreres en la carrera científica de les dones per a establir un full de ruta amb objectius a curt i llarg termini que siguen capaços de corregir-les. 
8. Impul ferm de mesures estratègiques per la igualtat de tracte i d'oportunitats i que facilite la integració de les dones en el Sistema Espanyol de Ciència, Tecnologia i Innovació, així com la seua promoció i evolució.
9. Dotació d'assessorament científic per part de les Universitats als representants del Congrés, del Senat i dels parlaments autonòmics perquè puguin accedir a l'evidència científica generada en els seus camps respectius d'actuació legislativa. 

#### Finançament de l’R+D+i
1. Promoció de la dotació d’una partida protegida i negociada que comprometa la màxima estabilitat en el temps en els àmbits autonòmics i estatals.
2. Establiment d’un marc financer sostingut i suficient, que compte amb una perspectiva pluriennal capaç d'aconseguir l'objectiu de l'estratègia Europea 2020 del 3 % del PIB, establint criteris de planificació i estratègies plurianuals, com es fa en l’àmbit europeu, per tal de permetre que el funcionament de les organitzacions estiga basat en previsions a mitjà termini.
3. Establiment de línies específiques de subvenció a les empreses i grups de recerca en Universitats, els nous Campus de Transició Ecològica i altres organismes públics que duguin a terme I+D en tècniques l'objectiu de les quals siga la reducció de l'impacte mediambiental i la facilitació de la transició ecològica.
4. Separarem els pressupostos dedicats a la R+D+i del caràcter militar de la R+D+i de caràcter civil, a més de ser completament transparents en la seua assignació.
5. Prioritat en l’esforç en «capacitat» (fonamentalment recursos humans, tant de recerca com de desenvolupament i de transferència del coneixement) sobre la «infraestructura» (edificis, instal·lacions, equips que poden resultar no sostenibles) i «activitat» (projectes finalistes).
6. Augment del pressupost de les convocatòries de beques, ajudes i finançament d’infraestructures i capacitats d’R+D+i en tota la seua amplitud, plantejant convocatòries que complesquen criteris de profunditat i extensió suficients, per a evitar que les persones amb capacitat per a formar-se en la recerca, les persones amb projectes que poden arribar a generar beneficis econòmics i socials, i les empreses que identifiquen finestres d’oportunitat i necessiten suport hagen de recórrer a crèdits que condicionen la viabilitat de les seues iniciatives i generen una situació d’endeutament i un risc de pèrdua d’aquestes oportunitats.
7. Vertebració del sistema format pels agents de creació del coneixement (universitats, centres de recerca), de desenvolupament i transferència (centres tecnològics, oficines de transferència dels resultats de la investigació) i d’usuaris i usuàries per a l’aprofitament productiu (empreses, administracions). Tots els elements de recerca i innovació i les polítiques per a promoure’ls haurien d’estar sota una coordinació única (una única conselleria o direcció general) amb transparència, professionalitat en la gestió de l’R+D+i des de l’Administració, competència en els quadres, vocació per a l’avaluació dels resultats de la gestió, bona articulació i diàleg constant amb tots els actors del sistema:
    - Universitats: les universitats públiques, a més de tenir una funció de formació i creació de pensament, constitueixen en el nostre territori les majors generadores de coneixement científic i tecnològic. Hem de connectar-les eficaçment amb la resta de l’ecosistema d’R+D+i.
    - Centres de recerca: els centres de recerca que pertanyen a les universitats o al Centre Superior d’Investigacions Científiques (CSIC) han d’obrir la seua activitat a la de la resta d’actors per tal de revertir el procés endogàmic afavorit pel foment de la publicació d’articles científics en detriment d’altres resultats que sí que comporten una connexió amb el sistema productiu.
    - Centres tecnològics: la xarxa d’instituts tecnològics que funciona en el nostre territori des de fa diverses dècades és un model cap a l’exterior que ha de consolidar-se en el marc de l’estratègia estatal.
    - Agents usuaris dels resultats de la ciència i la tecnologia: les empreses, les institucions i la ciutadania són els potencials beneficiaris dels resultats de la recerca científica i tècnica. S’han d’establir mecanismes d’accés, suport i coordinació que vagen sempre orientats al bé comú.
    - Persones investigadores: les persones que es dediquen a labors de recerca, difusió, desenvolupament i implantació de solucions innovadores reben de la societat un encàrrec i una recompensa en forma de retribucions, d’oportunitats de promoció i d’accés als mitjans necessaris per a realitzar la seua labor, que ha de ser facilitada al màxim.
