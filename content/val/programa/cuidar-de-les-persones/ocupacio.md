### Ocupació
La situació del mercat de treball a l'Estat Espanyol, continua sent preocupant en múltiples dimensions. Si bé és cert que hi ha hagut una recuperació important de l'ocupació en termes quantitatius, aquesta millora ha estat clarament insuficient pel que fa a la qualitat. Els problemes de precarietat, temporalitat, desigualtat salarial o d'atur estructural han persistit i fins i tot s'han agreujat.

D'una altra banda, resulta important assenyalar l'impacte de les grans transformacions de fons que canvien el mercat de treball a Europa i al món. L'acceleració de la globalització, l'automatització tecnològica i la intel·ligència artificial, entre d'altres, estan possibilitant com mai abans el creixement de la productivitat, sense incrementar, o fins i tot reduint en molts casos, la mà d'obra necessària. Es generen nous llocs de treball altament qualificats, però al mateix temps se'n destrueixen intensament d'altres de més rutinaris i de qualificació baixa i mitjana. A més a més, cal afegir també altres reptes indefugibles, com són el canvi climàtic, el reconeixement del treball de la llar i de cures o l'aparició de noves formes d'organització econòmica com ara l'economia digital de plataformes.

Gestionar aquest context d'incertesa requereix combinar accions d'urgència per a millorar la qualitat dels llocs de treball, però també abordar un debat i una planificació a mitjà i llarg termini que ens ajude a avançar cap a una nova concepció del treball que l'Estat Espanyol pot liderar, una nova concepció que haurà de prioritzar el treball, no com una finalitat en si mateixa sinó com un instrument al servei de la millora del benestar de les persones, de la inclusió social i de la sostenibilitat ambiental.

Fins ara, el Ministeri de Treball i el Servei Estatal Públic d'Ocupació (SEPE) han acostumat a intervenir mirant de resoldre els problemes de desocupació d'una forma passiva, en bona part deshumanitzada, partit del paradigma de l'ocupabilitat i la flexibilitat laboral com a màximes indiscutibles basades en la lògica de mercat. A més a més, especialment durant el govern del Partit Popular, s'ha mirat de limitar l'autonomia dels Serveis Públics d'Ocupació autonòmics, dotant-los sistemàticament d'insuficients recursos (com en el cas valencià, on el finançament atorgat ha estat sempre inferior a pesar de sofrir majors taxes d'atur) i no atenent les seues reivindicacions pel que a fa a la millora de les polítiques actives d'ocupació.

Davant de tot això, des de Compromís ens proposem liderar la posada en marxa de mesures que propicien la construcció col·lectiva d'un nou model de relacions laborals de qualitat, adaptat a les necessitats reals de les persones i que en prioritze per damunt de tot el benestar. Cal entendre el creixement econòmic i l'ocupació no com un objectiu _per se_ sinó com a instruments útils al servei de les necessitats socials.

Per tal d'assolir aquest objectius, proposem:

#### Ocupació verda per al progrés social i el benestar de les persones.

Ecologia i economia no s'emporten la contrària. A l'inrevés, són dos conceptes especialment sinèrgics. No existeix millor oportunitat per a reindustrialització que generar treball de qualitat, crear riquesa i repartir-la millor, que la modernització ecològica del nostre sistema productiu.

1. Situar el treball i l'ocupació com a instruments al servei del benestar i del progrés social.
2. Promoure una reducció progressiva de la jornada laboral a 32 hores setmanals per a l'any 2025, com a mecanisme de redistribució del treball, millora de la conciliació familiar i lluita contra el canvi climàtic.
3. Establir un programa d'ajudes, amb finançament del SEPE i implementat per les comunitats autònomes, que incentive el reequilibra entre el temps lliure i el temps de treball, tot mantenint els nivells salarials i d'ocupació.
4. Promoure una regulació que garantisca la desconnexió digital de les treballadores i dels treballadors fora de l'horari laboral.
5. Creació d'una Agència d'Innovació i Automatització del Treball que impulse una estratègia a llarg termini per a la millora tecnològica dels llocs de treball i que estudie propostes per a redistribuir els beneficis de l'automatizació, com ara l'aplicació de nous impostos que financen polítiques socials d'ingressos mínims.
6. Realitzar una planificació estratègica de les polítiques d'ocupació que siga coherent amb l'aposta per un canvi de model productiu que prioritze la diferenciació en qualitat, la innovació, l'emprenedoria i l'equilibri sectorial.
7. Establir el diàleg social i la negociació col·lectiva com a principis irrenunciables per al planejament i la implementació efectiva de polítiques d'ocupació.
8. Incrementent del Salari Mínim Interprofessional (SMI) com a mínim a l'equivalent al 60% del salari mitjà espanyol, d'acord amb les recomanacions de la Carta Social Europea.
9. Acabar amb la desigualtat salarial que sofreixen les dones, implementant controls en la Inspecció de Treball i sancions per als casos d'incompliment.
10. Implementació, en tres anys de forma progressiva, dels permisos iguals, intransferibles i irrenunciables, per naixement, acolliment i adopció fins a les 24 setmanes per part de les dues persones progenitores. En el cas de les famílies monoparentals, es gaudirà de la suma dels dos permisos. A més, en el cas de xiquets i xiquetes amb diversitat funcional o necessitats especials s'ampliarà fins a les 26 setmanes.

#### Enfortir les polítiques actives d'ocupació
1. Augmentar de forma considerable el pressupost destinat a polítiques actives d'ocupació, tot prioritzant especialment el finançament de mesures d'orientació i formació ocupacional.
2. Garantir l'autonomia de les comunitats autònomes en la gestió de les polítiques actives d'ocupació.
3. Assegurar criteris de repartiment just i equitatiu de les polítiques actives d'ocupació per part del SEPE, tot augmentant la dotació de la Comunitat Valenciana fins a situar-la, almenys, en la mitjana de l'Estat en finançament per aturat.
4. Aprovar un Pla de Modernització d'Infraestructures per als Serveis Públics d'Ocupació de les comunitats autònomes, finançat pel SEPE, que repense les oficines d'ocupació des d'una perspectiva humana, participativa i de promoció del desenvolupament territorial.
5. Enfortir el finançament per a programes d'ocupació dirigits als joves, a les dones, als majors de 45 anys i per a les persones amb diversitat funcional.
6. Aprofundir en la qualitat del programa de Garantia Juvenil. Elaborar un nou Decret  consensuat amb les comunitats autònomes i centrant els esforços econòmics a afavorir les ajudes a la contractació a temps complet i indefinida; cal millorar els procediments d'inscripció i participació amb una visió integral de la resta de serveis i programes d'ocupació jove propis.

#### Regulació i lluita contra la precarietat
1. Derogar les reformes laborals impulsades pel Partit Socialista i Partit Popular als anys 2010 i 2012 respectivament, i promoure una nova proposta que es base en una planificació a llarg termini i que compte amb el suport irrenunciable dels agents socials.
2. Simplificar i clarificar les modalitats contractuals, tot prioritzant la contractació indefinida.
3. Crear programes per ajudar en la flexibilitat interna del treball a les empreses, com a forma d'evitar acomiadaments i garantir l'estabilitat laboral.
4. Incrementar les ajudes per a la conversió de contractes temporals en indefinits.
5. Limitar i especificar l'àmbit d'actuació de les ETT, limitant la seua actuació a tasques temporals per a un màxim de tres mesos i especificant sectors determinats.
6. Incrementar la dotació de personal i de recursos a la Inspecció de Treball com a mesura per lluitar contra l'economia submergida.
7. Donar una major autonomia a les comunitats autònomes per a realitzar i planificar tasques d'inspecció laboral.
8. Limitar legalment els Expedients de Regulació d'Ocupació (ERO), prohibint-los en empreses amb beneficis o amb directius que cobren sous abusius.
9. Desenvolupar un pla per reduir la sinistralitat laboral, incrementant les mesures i els mitjans d'inspecció i control, i desenvolupar un model de prevenció amb participació de tots els sectors implicats.
10. Aprofundir en una estratègia d'ocupació estatal centrada a combatre la temporalitat i la parcialitat als contractes, així com la millora de l'accés a l'assessorament jurídic per al sector jove.

#### Treballadores de la llar i de les cures
1. Impulsar polítiques de reconeixement dels drets de les persones treballadores de la llar, exigint la ratificació del Conveni 189 de l'Organització Internacional del Treball.
2. Reformar el sistema de seguretat social per equiparar el sistema especial de treballadores de la llar amb el règim general de la seguretat social i que puguen accedir a les prestacions de desocupació quan finalitze el contracte de treball.
3. Aprovar una cartera de formació continuada per a les treballadores de la llar, especialment la relacionada amb la prevenció de riscos laborals així com formació i cursos certificats que milloren les habilitats professionals.
4. Impulsar mesures de control per mitjà del cos d'inspecció de la seguretat social per evitar situacions de vulnerabilitat en relacions laborals dins de l'àmbit privat.
5. Garantirem el finançament a les comunitats autònomes perquè puguen cobrir les despeses de protecció de dependència i les cotitzacions a la seguretat social de les persones cuidadores no professionals en l'entorn familiar.
6. Fomentar mesures de desgravació en la declaració de l'IRPF a aquelles persones i unitats familiars que tinguen contractada una persona per realitzar tasques en l'entorn familiar, bé siga en treballs de neteja o de cura de persones.
7. Derogar la Llei Orgànica 4/2000, d'11 de gener, sobre drets i llibertats dels estrangers en Espanya i la seua integració social. Especialment per tal d'afavorir un sistema de regularització d'aquelles persones que resideixen en l'Estat espanyol i mantenen una relació laboral no reglada, com és el cas de moltes de les persones treballadores de la llar.

#### Autònoms
1. Per tal que els autònoms puguen créixer en la seua activitat, se'ls dotarà de polítiques actives de suport a l'inici i el desenvolupament de l'activitat: simplificació i racionalització dels tràmits burocràtics, creació d'instruments de suport i orientació, línies de crèdits i possibilitat d'una veritable capitalització de les prestacions d'atur per iniciar l'activitat com a treballador o treballadora autònoma. A més, en cas de dificultats financeres, es facilitaran mecanismes de gestió tributària per tal de garantir la continuïtat de l'activitat productiva.
2. Tot això amb el suport de mecanismes de diàleg i representació entre les diferents administracions públiques i les organitzacions representatives del treball autònom. Establiment d'una finestra única que simplifique els tràmits i ajude a les persones que vulguen iniciar una activitat.
3. Cal ampliar el concepte de treballadors i treballadores autònomes dependents per evitar abusos empresarials i millorar les condicions laborals i el compliment dels seus drets, tot adaptant també la normativa en prevenció de riscos laborals a aquest col·lectiu i aplicant el sistema alemany de reducció de jornada compatible amb el cobrament parcial de l'atur.
4. Combatrem el frau dels &quot;falsos autònoms&quot; mitjançant l'ampliació de les inspeccions de treball, per evitar la deterioració de les condicions laborals de milers de professionals que es veuen obligats per les empreses a acollir-se a aquesta forma contractual, evitant tant el frau laboral, com el minvament injustificat dels ingressos de la Seguretat Social induïda per aquest fenomen.
5. Dret a la formació contínua i el reciclatge. Adaptació de la normativa i els sistemes de formació a la seua complexa realitat. Cal una modificació de l'actual normativa per tal de permetre que també les organitzacions d'autònoms d'àmbit autonòmic, i no sols estatal, puguen accedir als fons públics i promoure accions formatives.
6. Modificació del punt 1 de l'article 2 del Decret 2530/1970, de 20 d'agost, pel qual es regula el règim especial de la Seguretat Social dels treballadors per compte propi o autònoms per a definir com a tals únicament aquells que ingressen mensualment una quantitat neta superior al Salari Mínim Interprofessional.

#### Treball i inserció laboral
La tasca d'inserció sociolaboral consisteix a buscar solucions que milloren la qualitat de vida de les persones desfavorides, buscant fórmules que ens permeten, crear una societat més justa i dignificar les persones amb discapacitat, persones en situació o risc d'exclusió social o pobresa i persones en atur majors de 45 anys que han sigut apartades de forma totalment injusta del mercat de treball.

1. Modernització de Centres Ocupacionals i Tallers Prelaborals d'Inserció Social.
2. Redactar un reglament que assigne a cada Centre Ocupacional un Centre Especial d'Ocupació al qual nodresca de personal segons les seues capacitats. Tot això, amb itineraris d'inserció sociolaboral individualitzats.
3. Fomentar Tallers de Formació en Noves Tecnologies amb la finalitat de disminuir l'analfabetisme en aquesta matèria en col·lectius en situació d'exclusió social.
4. Reforma en la normativa d'accés als Cursos de Formació Ocupacional d'Acreditació de Professionalitat amb l'objecte que hi puguen accedir, mitjançant una prova específica, aquelles persones que no tinguen el Graduat Escolar o l'E.S.O.
5. Polítiques actives de creació i impuls d'empreses solidàries (Centres Especials d'Ocupació per al sector de la discapacitat, Empreses d'Inserció contra l'exclusió social i Cooperatives d'Integració Social que estimulen la reincorporació laboral de persones en atur majors de 45 anys).
6. Implantar un nou tipus d'IVA reduït social amb l'objecte de promoure la contractació de béns i servicis de les empreses solidàries per part de les empreses normalitzades.
7. Creació d'una marca publicitària estatal que diferencie les empreses solidàries de les ordinàries amb la finalitat que les persones consumidores coneguen que en adquirir eixos productes o serveis contribueixen a millorar la qualitat de vida de persones desfavorides.
8. Creació d'una Agència de Comerç d'Economia Solidària, la finalitat de la qual serà informar totes les empreses tradicionals de les activitats mercantils realitzades per les empreses solidàries per a promoure l'activitat comercial entre aquestes.
9. Augment del control per part de l'Autoritat Laboral del compliment de la Quota de Reserva del 2% en el sector privat de persones amb discapacitat.
10. Ampliació de l'àmbit d'actuació de la quota de reserva anterior a persones en situació o risc d'exclusió social i persones en l'atur majors de 45 anys.
11. Incorporar, en les mesures alternatives a la quota de reserva, les Empreses d'Inserció i a les Cooperatives d'Integració Social.
12. Derogar com a mesura alternativa a la quota de reserva la donació i accions de patrocini a fundacions i associacions.
13. Incorporar clàusules socials en tota l'Administració Pública que incloguen polítiques d'inserció sociolaboral en els processos de contractació pública, tot afavorint la contractació d'empreses solidàries o empreses ordinàries que compten en les seues plantilles amb un alt percentatge de persones amb dificultats d'incorporació al mercat de treball.
14. Ampliació de la cartera de prestació de serveis per part de totes les Administracions Públiques, tot creant noves prestacions basades en els nous jaciments d'ocupació (noves necessitats socials, culturals, mediambientals, etc.) i reservant eixos treballs a les empreses solidàries.
15. La banca pública atorgarà fons i microcrèdits a molt baixos tipus d'interés per a projectes econòmics viables o d'interés social per a la creació o ampliació d'empreses solidàries.
16. Incorporar les persones en atur majors de 45 anys en el col·lectiu de persones en situació o risc d'exclusió social.
17. Millorar les bonificacions en les quotes de Seguretat Social en les Empreses d'Inserció i en la contractació indefinida de persones en situació o risc d'exclusió social.
18. Dotar de majors recursos humans, tècnics i econòmics els programes d'inserció sociolaboral en general i molt especialment els programes d'ocupació amb suport, programes integrals d'ocupació i tallers de formació i inserció laboral.
19. Augmentar les subvencions als Centres Especials d'Ocupació per finançar els projectes generadors d'ocupació, manteniment de llocs de treball de persones amb discapacitat i unitats de suport encarregades de prestar serveis d'ajut personal i social.
20. Incrementar la quantia econòmica assignada a les Empreses d'Inserció, especialment la destinada a sufragar el personal tècnic encarregat de realitzar les mesures d'intervenció i acompanyament.
21. Beques-salari i beques directes en funció de la renda familiar.

#### Formació per a l'ocupació de qualitat
1. Flexibilitzar i agilitzar el sistema de creació de noves qualificacions i certificats de professionalitat, tot parant especial atenció als nous àmbits de creixement, com ara l'economia verda o els sectors culturals i creatius.
2. Promoure l'ocupació juvenil mitjançant la promoció de sectors estratègics poc desenvolupats relacionats amb l'ocupació verda, el sector primari i rural i relacionats amb el món de la dependència.
3. Promoure la innovació i l'experimentació en la formació professional per a l'ocupació, tot incorporant noves metodologies docents i programes d'internacionalització.
4. Incrementar els recursos econòmics per tal de desenvolupar la formació professional en el seu conjunt, l'ocupacional en especial, així com la integració de tota la formació professional (reglada, contínua i ocupacional), bo i dotant de majors recursos materials i humans els centres formatius públics. Reclamarem també la materialització del traspàs dels fons i les competències efectives de la formació contínua.
5. Per posar fi al frau i l'abús de les beques i contractes de formació precaris, cal un Pla Estatal de beques de primer treball i formació laboral, així com per a investigadors.
6. Foment de la xarxa investigadora que contribuesca al foment de la investigació i que done ocupació als joves investigadors que vulguen retornar.
7. Potenciarem una oferta suficient i de qualitat on la Universitat tinga un paper important en la revalorització de la formació a partir d'una anàlisi de les necessitats de formació amb un contacte permanent amb les organitzacions sindicals i empresarials, bo i garantint una oferta formativa disponible al llarg de tot l'any.
8. Cal desenvolupar programes per reduir significativament el fracàs escolar dels joves i impulsar la Formació Professional Bàsica. Enfortirem al mateix temps el paper de la comunitat educativa i la seua formació contínua.

#### Salut i benestar al treball
Considerem que la salut i el benestar de les persones és un valor essencial que cal preservar i promoure en tots els àmbits de la vida, inclosos els relacionats amb la situació ocupacional de cada persona. Assolir aquest objectiu exigeix polítiques integrals de salut pública que incorporen accions de prevenció de danys i de promoció de la salut en l'àmbit laboral sobre la base de la millor evidència científica disponible i dissenyades amb la participació dels agents econòmics i socials. Proposem la formulació de polítiques inspirades en els següents principis i objectius operatius:

1. Promoció d'una gestió exemplar de la seguretat, la salut i el benestar laboral en les Administracions Públiques mitjançant la potenciació dels serveis de prevenció i l'impuls d'una cultura preventiva en tots els àmbits públics d'ocupació.
2. Col·laboració en xarxa entre INSST, instituts tècnics de les comunitats autònomes, organismes públics d'investigació i universitats, amb l'objectiu d'impulsar l'excel·lència en investigació en salut laboral, tot seguint estàndards internacionals, així com per a impulsar una gestió preventiva de qualitat en les empreses.
3. Millora  dels estàndards de la formació dels professionals de la prevenció (seguretat, ergonomia, higiene i psicosociologia) i sanitaris (medicina i infermeria del treball) com a garantia per a incrementar les exigències de qualitat de les activitats preventives, tot establint mecanismes per a la seua actualització i formació contínua.
4. Promoció de la concertació social i el compromís cooperatiu entre els agents econòmics i socials a favor de la seguretat i la salut de les persones en el treball com un valor estratègic de l'economia.
5. Establiment de mecanismes o formes de representació i participació d'àmbit territorial o sectorial, dirigides a promoure la implicació i la participació dels treballadors de les petites empreses sense representació pròpia –delegats de prevenció- en la prevenció dels riscos laborals.
6. Dotar d'una major atenció als nous reptes per a la salut laboral derivats del desenvolupament tecnològic i organitzatiu, així com dels canvis del mercat de treball: treballadors immigrants, treballadors precaris, treballadors majors, conciliació familiar, etc. Això exigeix el desenvolupament tant de línies d'investigació com de polítiques específiques.
7. La manca de reconeixement de moltes malalties del treball i la infradeclaració de malalties professionals és un fet que ha estat investigat i denunciat en múltiples ocasions, tant en l'àmbit científic com professional. Però algunes comunitats autònomes, com ara Navarra i la Comunitat Valenciana, han adoptat i desplegat sistemes d'informació sanitària i vigilància epidemiològica laboral que cal fer extensius a la resta de comunitats autònomes.
8. Les baixes laborals de llarga durada per motius de salut constitueixen una càrrega econòmica per a la societat i un elevat cost personal per a les persones involucrades en aquests processos, que fan necessari arbitrar polítiques i programes orientats a una més ràpida reincorporació al treball.
9. La consolidació d'un model de gestió de prevenció empresarial sobre la base de l'externalització dels serveis de prevenció ha tingut com a resultat una baixa qualitat de la prevenció en les empreses. Això planteja la necessitat que les Administracions Públiques desenvolupen sistemes d'avaluació de la qualitat i l'efectivitat preventiva de totes les modalitats d'organització preventiva, especialment en els serveis de prevenció externs.
10. Cooperació entre Fiscalia i Inspecció de Treball en el cas d'accidents de treball greus i mortals i de risc per manca de mesures de seguretat, tot determinant criteris comuns de la Fiscalia a tot l'Estat i la formació específica dels fiscals en el camp de la normativa de prevenció de riscos laborals. A més, cal un consens entre Estat i comunitats autònomes en la definició de criteris d'actuació en prevenció de riscos laborals, amb participació dels agents socials.
11. Traspàs de la Inspecció de Treball per a aquelles comunitats autònomes que ho demanen, tot establint mecanismes de coordinació en l'àmbit estatal.